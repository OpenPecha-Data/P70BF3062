༄༅། །རྒྱལ་རབས་གསལ་བའི་མེ་ལོང་ངམ་ཆོས་འབྱུང་གསལ་བའི་མེ་ལོང་བཞུགས་སོ། །༄༅། །འཕགས་པ་ཐུགས་རྗེའི་བདག་པོ་སྤྱན་རས་གཟིགས་དབང་ཕྱུག་ལ་གུས་པས་ཕྱག་འཚལ་ལོ། །འགྲོ་བའི་རེ་སྐོང་དགོས་འདོད་འབྱུང་བའི་དཔལ།།
རྐང་གཉིས་གཙོ་བོ་ཡོན་ཏན་ཀུན་གྱི་གཏེར། །ལྷ་མིའི་སྟོན་པ་ཤཱཀྱའི་རྒྱལ་པོ་ལ།། ལུས་ངག་ཡིད་གསུམ་གུས་པས་ཕྱག་འཚལ་ལོ། །ཚད་མེད་མཁྱེན་རྩེའི་ཐུགས་རྗེ་རབ་རྒྱས་པས། །གང་ལ་གང་འདུལ་སྤྲུལ་པས་བོད་ཡུལ་གྱི།
།འགྲོ་རྣམས་སྨིན་གྲོལ་ལམ་ལ་འགོད་མཛད་པའི། །སྤྱན་རས་གཟིགས་དབང་དེ་ལ་ཕྱག་འཚལ་ ལོ༑ ༑དཔག་མེད་བསོད་ནམས་ལྷུན་གྲུབ་མི་ཡི་བདག །མང་པོས་བཀུར་བའི་གདུང་བརྒྱུད་རིན་པོ་ཆེ།
།བུ་རམ་ཤིང་པ་ལ་སོགས་རྒྱ་གར་གྱི། །རྣམ་དག་རྒྱལ་བརྒྱུད་རྣམས་ལ་ཕྱག་འཚལ་ལོ། །བོད་ཡུལ་མཐའ་འཁོབ་མུན་པའི་སྨག་རུམ་འདིར། །དམ་པ་ཆོས་ཀྱི་སྒྲོན་མེ་ཆེན་པོ་སྤར། །བོད་འབངས་སེམས་ཅན་བདེ་ལ་འགོད་མཛད་པ།
།སྤྲུལ་པའི་རྒྱལ་བློན་རྣམས་ལ་ཕྱག་འཚལ་ལོ། །ཕན་བདེའི་འབྱུང་གནས་བསླབ་གསུམ་རྒྱན་གྱིས་མཛེས། །བཀའ་དང་བསྟན་བཅོས་སྒྲ་བསྒྱུར་གཏན་ལ་འབེབས། །སངས་རྒྱས་བསྟན་པ་ཕྱོགས་བཅུར་རྒྱས་མཛད་
པའི། །མཁས་གྲུབ་ལོ་པཎ་རྣམས་ལ་ཕྱག་འཚལ་ལོ། །ཡོན་ཏན་མཐའ་ཡས་བསམ་བྱའི་ཡུལ་ལས་འདས། །སྤྱན་རས་གཟིགས་དང་ཆོས་རྒྱལ་མེས་དབོན་གྱི།།

མཛད་པའི་རྣམ་ཐར་ཟུར་ཙམ་བསྡུས་པ་འདི། །བདག་བློ་དམན་པས་བཀོད་པར་མི་ནུས་ཀྱང༌། །དད་ལྡན་སྐྱེས་བུ་བསྟན་པའི་རྒྱུས་འདོད་རྣམས། །མོས་གུས་གདུང་བ་དཔག་མེད་སྐྱེ་བ་དང༌། །རྣ་བའི་དགའ་སྟོན་འགྱེད་ཕྱིར་བདག་གིས་བྲི།
།ཞེས་བརྗོད་དེ། དེའང་འཇིག་རྟེན་གྱི་ཁམས་འདིར་དགེ་ལེགས་དང་ཕན་བདེ་ཐམས་ཅད་འབྱུང་བའི་གཞི་སངས་རྒྱས་ཀྱི་བསྟན་པ་རིན་པོ་ཆེ་ཡིན་ལ། དེ་དར་ཞིང་རྒྱས་པར་བྱེད་པའི་རྐྱེན།
རྒྱ་བོད་ཀྱི་ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་སྐུ་དྲིན་ཡིན་པས། དེ་རྣམས་ཀྱི་ལོ་རྒྱུས་རྒྱས་པར་བྱ་ཞིང༌། ཁྱད་པར་དུའང་མཐའ་འཁོབ་ཁ་བ་ཅན་གྱི་ལྗོངས་འདིར་སྟོན་པ་ཡང་དག་པར་རྫོགས་པའི་སངས་རྒྱས་དེས་ལུང་བསྟན་པ་བཞིན།
བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་དེས། གང་ལ་གང་འདུལ་གྱི་སྤྲུལ་པས་སེམས་ཅན་ཐམས་ཅད་ཐར་པ་བྱང་ཆུབ་ཀྱི་ལམ་ལ་འགོད་པར་མཛད་ཅིང༌། ཁྱད་པར་འཕགས་པ་དེའི་ཐུགས་ཀྱི་སྤྲུལ་པ་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་ལ་སོགས་པ།
ཆོས་རྒྱལ་མེས་དབོན་རིམ་པར་བྱོན་པ་རྣམས་ཀྱིས་སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད་པའི་རྣམ་ཐར་མདོར་བསྡུས་པ་ཞིག་བཤད་ན།
ཡིད་ཆེས་ཤིང་ཐེ་ཚོམ་སེལ་བ་ལ། ཆོས་འབྱུང་གི་ལོ་རྒྱུས་འདི་ཐུགས་ལ་བཞག་འཚལ། །དང་པོ། བསྐལ་པ་ཇི་ལྟར་ཆགས་པ་ནས། རྒྱ་གར་གྱི་ཆོས་རྒྱལ་རིམ་པ་བྱོན་པ་དང༌། སྟོན་པ་ཤཱཀྱ་ཐུབ་པ་འཇིག་རྟེན་དུ་བྱོན་ནས་དམ་པའི་ཆོས་དར་བའི་སྐོར།
དེའང་དང་པོ། ཕྱི་སྣོད་ཀྱི་འཇིག་རྟེན་གྱི་ཁམས་འདི་ནམ་མཁའ་སྟོང་པ་མཐའ་ལས་འདས་པ་ཞིག་ཡོད་པ་ལས། ཕྱོགས་བཅུ་ནས་རླུང་གཡོས་ཏེ།
ཕན་

ཚུན་དུ་ཕུལ་བས་རླུང་རྒྱ་གྲམ་ཞེས་པ་རླུང་གི་དཀྱིལ་འཁོར་ཁ་དོག་སྔོ་སྐྱ་ཤིན་ཏུ་སྲ་བ། རྔམས་སུ་དཔག་ཚད་ས་ཡ་དྲུག་འབུམ་དང༌། རྒྱར་གྲངས་མེད་པ་ཞིག་ཆགས་སོ། །དེའི་སྟེང་དུ་ཆུའི་ཕུང་པོ་ལ་བརྟེན་ནས།
རྒྱ་མཚོ་ཆེན་པོ་རྔམས་སུ་དཔག་ཚད་འབུམ་ཕྲག་བཅུ་གཅིག་དང་སྟོང་ཉི་ཤུ། རྒྱར་དཔག་ཚད་འབུམ་ཕྲག་བཅུ་གཉིས་དང་སྟོང་ཕྲག་སུམ་བརྒྱ་ཕྲག་ཕྱེད་དང་ལྔའོ། །དེའི་སྟེང་དུ་གསེར་གྱི་ས་གཞི་ལག་མཐིལ་ལྟར་མཉམ་པ།
དཔག་ཚད་སུམ་འབུམ་བཞི་ཁྲི། དེའི་དབུས་རིན་པོ་ཆེ་སྣ་ཚོགས་ལས་གྲུབ་པའི་རིའི་རྒྱལ་པོ་རི་རབ་ནི། རང་ཐག་གི་ལྟེ་བ་ལྟ་བུར་ལྷུན་གྱིས་གྲུབ་སྟེ། ཤར་དངུལ། ལྷོ་བཻཌཱུརྱ། ནུབ་པདྨ་རཱ་ག
བྱང་གསེར་ལས་གྲུབ་པའོ། །རི་རབ་དེ་ནི་དཔག་ཚད་བརྒྱད་ཁྲི་མཚོ་ནང་དུ་ནུབ་སྟེ། བརྒྱད་ཁྲི་སྟེང་དུ་འཕགས་པའོ། །དེ་ལ་ཡོངས་སུ་བསྐོར་བའི་གསེར་གྱི་རི་བདུན་ནི། གཉའ་ཤིང་འཛིན་དཔག་ཚད་བཞི་ཁྲི།
གཤོལ་མདའ་འཛིན་ཉི་ཁྲི། སེང་ལྡེང་འཛིན་ཆིག་ཁྲི། བལྟ་ན་སྡུག་ལྔ་སྟོང༌། རྟ་རྣ་གཉིས་སྟོང་ལྔ་བརྒྱ། རྣམ་འདུད་སྟོང་ཉིས་བརྒྱ་ལྔ་བཅུ། མུ་ཁྱུད་འཛིན་དྲུག་བརྒྱ་ཉི་ཤུ་རྩ་ལྔ་ཡོད་དོ།
།དེ་རྣམས་ཀྱི་བར་ན་རོལ་པའི་མཚོ་བདུན་ཡོད་དོ། །རི་རབ་ཀྱི་སྟེང་གི་ཁོང་སེང་ལ་ལྷ་མ་ཡིན་གྱི་གྲོང་ཁྱེར་ཡོད་དོ། །རི་རབ་ཀྱི་སྟེང་ན་ནི། སུམ་ཅུ་རྩ་གསུམ་པའི་ལྷའི་གནས་ཡོད་ཅིང༌།
དེའི་དབུས་ན་བརྒྱ་བྱིན་གྱི་ཕོ་བྲང་རྣམ་པར་རྒྱལ་བའི་ཁང་བཟངས་རིན་པོ་ཆེ་སྣ་ཚོགས་ལས་གྲུབ་པ་ཡོད་དོ། །དེའི་སྟེང་དཔག་ཚད་བརྒྱད་ཁྲི་འཕགས་པ་ན་འཐབ་བྲལ་གྱི་ལྷའི་གནས་ཡོད་དོ། །དེའི་སྟེང་དཔག་ཚད་འབུམ་དང་དྲུག་ཁྲི་འཕགས་པ་ན་དགའ་ལྡན་གྱི་ལྷའི་གནས་ཡོད་དོ།
།དེའི་སྟཻང་དཔག་ཚད་སུམ་འབུམ་ཉི་ཁྲི་འཕགས་པ་ན། འཕྲུལ་དགའི་ལྷའི་གནས་ཡོད་དོ། །དེའི་སྟེང་དཔག་

ཚད་དྲུག་འབུམ་བཞི་ཁྲི་འཕགས་པ་ན་གཞན་འཕྲུལ་དབང་བྱེད་ཀྱི་ལྷའི་གནས་ཡོད་དོ། །དེ་མན་ཆོད་ནི་འདོད་པའི་ཁམས་པ་ཡིན་ནོ། །དེའི་སྟེང་ན་གཟུགས་ཁམས་དང༌། གཟུགས་མེད་ཁམས་ལ་སོགས་པའི་ལྷའི་གནས་ཐམས་ཅད་ཀྱང་མཆོད་རྟེན་གྱི་བང་རིམ་ལྟ་བུར་ཡོད་ཅིང༌།
དེ་རྣམས་ཀྱི་མཐོ་དམན་དང༌། དཔག་ཚད་དང༌། ཚེ་ཚད་དང༌། ལུས་ཀྱི་ཚད་དང༌། ལོངས་སྤྱོད་ཀྱི་ཚད་ཇི་ལྟར་ཡོད་པ་རྣམས་མངོན་པ་ན་གསལ་ལོ། །རི་རབ་ཀྱི་ཤར་ཕྱོགས་ན་ལུས་འཕགས་ཀྱི་གླིང་གླིང་ཕྲན་གཉིས་དང་བཅས་པ་དབྱིབས་ཟླ་གམ་ལྟ་བུར་ཡོད་དོ།
།རི་རབ་ཀྱི་ལྷོ་ཕྱོགས་ན་ལྷོ་འཛམ་བུའི་གླིང་གླིང་ཕྲན་གཉིས་དང་བཅས་པ་དབྱིབས་སོག་ཁར་ཡོད་དོ།
།རི་རབ་ཀྱི་ནུབ་ཕྱོགས་ན་ནུབ་བ་ལང་སྤྱོད་ཀྱི་གླིང་གླིང་ཕྲན་གཉིས་དང་བཅས་པ་དབྱིབས་ཟླུམ་པོར་ཡོད་དོ། །རི་རབ་ཀྱི་བྱང་ཕྱོགས་ན་བྱང་སྒྲ་མི་སྙན་གྱི་གླིང་གླིང་ཕྲན་གཉིས་དང་བཅས་པ་དབྱིབས་གྲུ་བཞིར་ཡོད་དོ།
།རྣམ་འདུད་ས་ནས་དཔག་ཚད་བཞི་ཁྲི་སྟེང་དུ་འཕགས་པའི་ནམ་མཁའ་ལ་དྭངས་ཤིང་རབ་ཏུ་བརྟན་པའི་རླུང་གི་དཀྱིལ་འཁོར་ལ། ཉི་ཟླ་རྒྱུ་སྐར་ལ་སོགས་པ་བརྟེན་ནས་ཡོད་དོ༑ ༑ཉི་ཟླའི་དཔག་ཚད།
རྒྱུ་སྐར་གྱི་རྒྱ་ཁྱོན། གླིང་བཞི་གླིང་ཕྲན་གྱི་དཔག་ཚད། མི་རྣམས་ཀྱི་ལོངས་སྤྱོད། ཚེའི་ཚད། ལུས་ཀྱི་ཚད་ལ་སོགས་པ་རབ་ཏུ་རྒྱས་པ་མངོན་པ་ན་གསལ་ལོ། །གླིང་དེ་རྣམས་ཀྱི་ནང་ནས་མཆོག་ཏུ་གྱུར་པ་འཛམ་བུ་གླིང་ཡིན་ཏེ།
ཨུ་ཌྱན། གསེར་གླིང༌། སིངྒ་ལའི་གླིང༌། ཟླ་བའི་གླིང་ལ་སོགས་པའི་གླིང་ཕྲན་ཟུར་པ་ཡོད་པ་རྣམས་ཀྱང༌། ལྷོ་འཛམ་བུ་གླིང་ལ་གཏོགས་པ་ཡིན་ནོ༑ ༑དེའང་ཡུལ་དབུས་རྒྱ་གར་གྱི་རྒྱལ་ཁམས་ནི་ཟ་འོག་གི་བླ་བྲེ་ཕུབ་པ་དང་འདྲ་སྟེ།
རིན་པོ་ཆེའི་གླིང༌། སོག་པོ་དང༌། ལིའི་ཡུལ་ཤིང་རྟའི་དབྱིབས་འདྲ་སྟེ།

འདོད་རྒུ་འབྱུང་བའི་གླིང༌། ཧོར་དང་རྒྱ་ནག་གི་ཡུལ་ནི་མེ་ཏོག་པདྨ་ཁ་བྱེ་བ་དང་འདྲ་སྟེ། ངོ་མཚར་ཆེ་བའི་གླིང༌། ཁ་བ་ཅན་བོད་ཀྱི་རྒྱལ་ཁམས་ནི། སྲིན་མོ་གན་རྐྱལ་དུ་འགྱེལ་བ་དང་འདྲ་སྟེ། ངམ་གྲོག་ཆེ།
འདྲེ་སྲིན་མང༌། རི་ནག་ལ་རྩུབ། མུན་པའི་སྨག་རུམ་ཡིན་ནོ། །གཞན་ཡང་ཡུལ་གྲུ་ཆེན་པོ་བཅུ་དྲུག རང་རང་གི་དཔལ་འབྱོར་ལ་ལོངས་སྤྱོད་ཅིང་བདེ་བར་གནས་སོ། །དེའང་ཐོག་མར་རྒྱ་གར་གྱི་ཡུལ་ནི།
མི་རྣམས་འོད་གསལ་ལྷ་ལས་ཆད་པ་ཡིན་ཏེ། ཚེ་ཚད་དཔག་ཏུ་མེད་པ་ཐུབ་པ། ཟས་སུ་བསམ་གཏན་གྱི་དགའ་བ་ཟ་བ། རྫུས་ཏེ་སྐྱེ་བ། ལུས་ལ་འོད་ཡོད་པ། རྫུ་འཕྲུལ་གྱིས་ནམ་མཁའ་ལ་འགྲོ་བ་གཟུགས་ཀྱི་ཡོན་ཏན་དཔག་ཏུ་མེད་པ་ཡོད་དེ།
དེའི་ཚེ་བདུད་རྩི་ས་བཅུད་ཅེས་བྱ་བ་ཁ་དོག་དཀར་པོ། རོ་སྦྲང་རྩི་དང་འདྲ་བ་ཡོད་པ་ཟོས་པས། རྫུ་འཕྲུལ་གྱིས་ནམ་མཁའ་ལ་འགྲོ་མ་ཐུབ་ཅིང༌། བསམ་གཏན་གྱི་ཟས་མེད་དོ།
།དེའི་རྗེས་ལ་སའི་ཞག་ཅེས་ཁ་དོག་དམར་སེར། རོ་སྦྲང་རྩི་དང་འདྲ་བ་ཞིག་བྱུང་ངོ༌། །དེ་ཡང་ནུབ་པ་དང༌། མྱུ་གུའི་ཚལ་བྱ་བའི་ཟས་བྱུང་ངོ༌། །དེ་ཡང་ཟད་པ་དང༌། མ་རྨོས་པའི་འབྲས་སཱ་ལུ་དག་བྱུང་ངོ༌།
། ཟས་དེ་རྣམས་དགོས་པའི་དུས་སུ་བླངས་ནས་ཟ་བ་ཡིན་པ་ལ་མི་ལེ་ལོ་ཅན་འགའ་ཞིག་གིས་ནངས་པར་གྱི་སྐལ་བ་དེ་རིང་ནས་བླངས་ཏེ་ཟོས་ནས། གཞན་རྣམས་ཀྱིས་ཀྱང་དེ་བཞིན་དུ་བྱས་པས། མ་རྨོས་པའི་འབྲས་ཀྱང་ཟད་དོ།
།དེ་ནས་སོ་ནམ་གྱི་བྱ་བ་ལ་ཞུགས་ནས་ཡོད་པ་ལ། མི་གཅིག་གིས་བཏབ་པའི་ཞིང་གཞན་གྱིས་བསྡུས་ཏེ་ཟོས་པས། དེ་དག་རྣམས་མ་མཐུན་པར་རྩོད་པ་བྱེད་དོ། ། དེའི་ཚེ་མི་རྣམས་ཀྱི་ནང་ནས་མཆོག་ཏུ་གྱུར་པ་ཞིག་གིས་རང་རང་གི་དབང་རིས་ཀྱི་ས་ཆ་བགོས་ཏེ།
འཐབ་རྩོད་མེད་པར་བྱས་པ་དང༌། མི་རྣམས་དེ་ལ་རབ་ཏུ་

དགའ་སྟེ། ཁ་འཆམ་པར་དཔོན་དུ་བསྐོས་ཏེ་ཁུར་བས་ན། མང་པོས་བཀུར་བའི་རྒྱལ་པོ་ཟེར་ཏེ། རྒྱ་གར་གྱི་རྒྱལ་པོ་ལ་སྔ་བ་དེ་ཡིན་ནོ། །དེའི་སྲས་འོད་མཛེས། དེའི་སྲས་དགེ་བ། དེའི་སྲས་དགེ་མཆོག དེའི་སྲས་གསོ་སྦྱོང་འཕགས་ཡིན་ཏེ།
སྔོན་གྱི་རྒྱལ་པོ་སྡེ་ལྔ་ཟེར་རོ། །གསོ་སྦྱོང་འཕགས་ཀྱི་སྲས། ཁྱེའུ་ང་ལས་ནུ་ཡིན། དེའི་སྲས་མཛེས་པ། དེའི་སྲས་ཉེ་མཛེས། དེའི་སྲས་མཛེས་ཅན། དེའི་སྲས་མཛེས་ལྡན་ཡིན་ཏེ།
འདི་རྣམས་ལ་འཁོར་ལོས་སྒྱུར་བའི་རྒྱལ་པོ་ལྔ་ཟེར་རོ། ། དེའི་སྲས་རྒྱལ་པོ་མཆོག་སྦྱིན། འདིའི་སྐབས་སུ་ཚེ་ལོ་བཞི་ཁྲི་པའི་དུས་ཡིན་པ། རྒྱལ་པོ་ཡབ་སྲས་འདི་གཉིས་ཀྱི་དུས་སུ་སངས་རྒྱས་འཁོར་བ་འཇིག་རྒྱ་གར་དུ་བྱོན་ནས་དམ་པའི་ཆོས་གསུངས་པ་ཡིན་ནོ།
།རྒྱལ་པོ་མཆོག་སྦྱིན་གྱི་སྲས། རྒྱལ་པོ་ནོར་བུ། དེ་ནས་རྒྱལ་རབས་སུམ་བརྒྱའི་མཐར་ཀུན་ནས་འོད་ཅེས་བྱ་བའི་རྒྱལ་པོ་བྱུང༌།
དེའི་སྲས་རྒྱལ་པོ་ཙནྡྷ། འདིའི་སྐབས་སུ་འཛམ་བུ་གླིང་པ་ཚེ་ལོ་སུམ་ཁྲི་པའི་སྐབས་ཡིན་པས་རྒྱལ་པོ་ཡབ་སྲས་འདི་གཉིས་ཀྱི་དུས་སུ་སངས་རྒྱས་གསེར་ཐུབ་རྒྱ་གར་དུ་བྱོན་ནས་དམ་པའི་ཆོས་གསུངས་པ་ཡིན་ནོ།
།དེ་ནས་རྒྱལ་རབས་སུམ་བརྒྱའི་མཐར། རྒྱལ་པོ་རཏྣ་ཆེན་པོ། དེའི་སྲས་རྒྱལ་པོ་ཀྲི་ཀྲི་བྱོན་ཏེ། དེའི་སྐབས་སུ་འཛམ་བུ་གླིང་པ་ཚེ་ལོ་ཉི་ཁྲི་པའི་སྐབས་ཡིན་པས་རྒྱལ་པོ་ཡབ་སྲས་འདི་གཉིས་ཀྱི་དུས་སུ་སངས་རྒྱས་འོད་སྲུངས་འཇིག་རྟེན་དུ་བྱོན་ནས་དམ་པའི་ཆོས་གསུངས་པ་ཡིན་ནོ།
།དེ་ནས་ཡུལ་གྲུ་འཛིན་དུ་རྒྱལ་རབས་ཉིས་བརྒྱ་འདས་པའི་རྗེས་སུ་རྒྱལ་པོ་རྣ་བ་ཅན་ཞེས་བྱ་བ་བྱུང༌།
དེ་ལ་བུ་གཉིས་ཡོད་པ། ཆེ་བའི་མིང་གཽ་ཏ་མ། ཆུང་བའི་མིང་བྷ་ར་དྷྭ་ཛ། གཽ་ཏ་མ་རབ་ཏུ་བྱུང༌། བྷ་ར་དྷྭ་ཛས་རྒྱལ་པོ་བྱས་པས། སྲས་མ་འཁྲུངས་པར། བྷ་ར་དྷྭ་ཛ་ལོག་ལྟ་སྐྱེས་

ཏེ༑ ཕུ་བོ་གཽ་ཏ་མ་གསལ་ཤིང་གི་རྩེ་ལ་བསྐྱོན་ཏེ་བཀྲོངས་པ་ལས། འབངས་རྣམས་ཀྱིས་གསོལ་བ་བཏབ་པས། གཽ་ཏ་མས་སྔོན་གྱི་ལས་དབང་གིས་མ་ཉེས་པའི་སྐྱོན་ཕོག སློབ་དཔོན་བྲམ་ཟེ་མདོག་ནག་གི་བདེན་ཚིག་གིས་གཽ་ཏ་མའི་ས་བོན་ཟག་པས་སྒོ་ང་གཉིས་སུ་གྱུར།
གཽ་ཏ་མའི་བདེན་ཚིག་གིས་སློབ་དཔོན་གསེར་མདོག་ཏུ་གྱུར། གདན་ཁར་ས་བོན་ཟག་པ་ལ་སྒོ་ང་གཉིས་སུ་གྱུར་ཏེ། སྒོ་ང་གཉིས་པོ་བུ་རམ་ཤིང་ལོའི་གསེབ་ཏུ་བཞག་པས།
རིང་ཞིག་ན་ཁྱེའུ་གཉིས་སུ་གྱུར་ནས། གཅིག་གི་མིང་ཉི་མའི་གཉེན། གཅིག་གི་མིང་བུ་རམ་ཤིང་པར་བཏགས་སོ། །ཉི་མའི་གཉེན་ལའང་སྲས་མེད། བུ་རམ་ཤིང་པས་རྒྱལ་པོ་བྱས་པས། སྲས་མང་པོ་བྱུང་སྟེ།
བུ་རམ་ཤིང་པའི་བརྒྱུད་ཅེས་ཡོངས་སུ་གྲགས་ཏེ་གང་བར་གྱུར་ཏོ། །དེ་རྣམས་ཀྱི་ཆེ་བརྒྱུད་རིམ་པར་དེད་པའི་རྒྱལ་བརྒྱུད་བརྒྱ་ཐམ་པ་ན་རྒྱལ་པོ་འཕགས་སྐྱེས་པོ་བྱུང་སྟེ། དེ་ལ་བུ་གསུམ།
བུ་མོ་གསུམ་བྱུང་བ། ཆུ་བོ་སྐལ་ལྡན་ཤིང་རྟའི་འགྲམ་དུ་མིང་སྲིང་ལྷན་དུ་བསྡད། འབྲེལ་བ་ལས་བརྒྱུད་འཕེལ་ཏེ། ཤཱཀྱའི་བརྒྱུད་ཅེས་གྲགས་ནས་གང་བར་འགྱུར་རོ༑ ༑དེ་རྣམས་ཀྱི་ཆེ་བརྒྱུད་རིམ་པ་བཞིན་དེད་པའི་རྒྱལ་རབས་ལྔ་བཅུ་ན།
རྒྱལ་པོ་ཤིང་རྟ་བཅུ་པ་བྱ་བ་བྱུང༌། དེ་ལ་བུ་གསུམ་བྱུང་བ། ཤཱཀྱ་ཆེན་པོ། ཤཱཀྱ་ལི་ཙཱ་བྱི༑ ཤཱཀྱ་རི་བྲག་པའོ། །དེའི་ཆེ་བརྒྱུད་ཤཱཀྱ་ཆེན་པོ་ནས་རིམ་པ་བཞིན་དེད་པའི་རྒྱལ་རབས་ཉི་ཤུ་རྩ་ལྔ་ལ་རྒྱལ་པོ་རྩིབས་ཀྱི་མུ་ཁྱུད།
དེའི་སྲས་རྒྱལ་པོ་མཐའ་ཡས་སྐྱོངས། དེའི་སྲས་རྒྱལ་པོ་གཞུ་བརྟན། དེའི་སྲས་རྒྱལ་པོ་སེང་གེ་མགྲམ། དེ་ལ་སྲས་བཞི་བྱུང་བ་རྒྱལ་པོ་ཟས་གཙང་མ།
ཟས་དཀར། བྲེ་བོ་ཟས། ཚད་མེད་ཟས་དང་བཞིའོ། །བུ་མོ་གཙང་མ་དང༌། དཀར་མོ་དང༌། བྲེ་བོ་མ་དང༌། བདུད་རྩི་མའོ། །གཙང་མའི་བུ་ལེགས་པར་རབ་སད། དཀར་མོའི་བུ་ཕྲེང་བ་ཅན།
བྲེ་བོ་

མའི་བུ་བཟང་ལེན། བདུད་རྩི་མའི་བུ་དགེ་འཕེལ་ལོ། །རྒྱལ་པོ་ཟས་གཙང་མའི་སྲས་བཅོམ་ལྡན་འདས་དང༌། གཅུང་དགའ་བོ་གཉིས། ཟས་དཀར་གྱི་སྲས་གསལ་རྒྱལ་དང༌། བཟང་ལྡན་གཉིས། བྲེ་བོ་ཟས་ལ་མིང་ཅན་དང༌།
མ་འགག་པ་གཉིས། ཚད་མེད་ཟས་ལ་ཀུན་དགའ་བོ་དང༌། ལྷས་བྱིན་གཉིས་ཡིན་ནོ། ། བཅོམ་ལྡན་འདས་ལ་སྲས་སྒྲ་གཅན་འཛིན་འཁྲུངས་ཏེ། མང་པོས་བཀུར་བ་ནས་སྒྲ་གཅན་འཛིན་གྱི་བར་ལ། རྒྱལ་རབས་ས་ཡ་གཅིག་དང་འབུམ་ཁྲི་ལྔ་བརྒྱ་བྱུང་བར་འདུལ་བ་ན་བཤད་དོ།
།བཅོམ་ལྡན་འདས་ནི་དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། ཐ་མ་ངེས་པའི་དོན་དུ་འོག་མིན་དུ་སངས་རྒྱས།
དྲང་བའི་དོན་ལ་དགའ་ལྡན་ལྷའི་ཡུལ་དུ་ལྷའི་བུ་དམ་པ་ཏོག་དཀར་པོར་གྱུར་པའི་ཚེ། རྩོད་ལྡན་གྱི་མཐའ་འཛམ་བུ་གླིང་པ་ཚེ་ལོ་བརྒྱ་པའི་དུས་སུ། སེམས་ཅན་རྣམས་འདུལ་བའི་དུས་ལ་བབ་པར་མཁྱེན་ནས།
དགའ་ལྡན་དུ་རྗེ་བཙུན་བྱམས་པ་མགོན་པོ་རྒྱལ་ཚབ་དམ་པར་བཞག་སྟེ། གྲོང་ཁྱེར་དང༌། ཡབ་ཡུམ་གྱི་རིགས་ལ་གཟིགས། གླང་ཆེན་གྱི་ཚུལ་དུ་ལྷ་ལས་བབས་ཏེ། རྒྱལ་པོའི་ཁབ་ཏུ་ཡབ་རྒྱལ་པོ་ཟས་གཙང་མ།
ཡུམ་སྒྱུ་འཕྲུལ་མའི་ལྷུམས་སུ། བཀྲ་ཤིས་པའི་དགེ་མཚན་དུ་མ་དང་བཅས་ཏེ་ཞུགས་སོ།། དེར་ཟླ་བ་བཅུ་ལོན་པ་ན་ལུམྦི་ནཱིའི་ཚལ་གྱི་བྱང་ཆུབ་ཀྱི་ཤིང་གི་དྲུང་དུ་ཡུམ་གསོ་སྦྱོང་ལ་གནས་པའི་དུས།
མངལ་གྱི་དྲི་མས་མ་གོས་པར་དཔྱིད་ཟླ་ཐ་ཆུང་གི་ཚེས་བརྒྱད། སྐར་མ་རྒྱལ་ལ་ཡུམ་གྱི་མཆན་ཁུང་གཡས་པའི་རྩིབ་མའི་བར་ནས་འཁྲུངས་སོ། །དེའི་ཚེ་ཚངས་པ་དང་བརྒྱ་བྱིན་གྱིས་ཀཱ་ཤི་ཀའི་རས་ཀྱིས་བླངས།
དགའ་བོ་དང༌། ཉེ་དགའ་གཉིས་ཀྱིས་སྐུ་ཁྲུས་གསོལ་ལོ། །དེའི་ཚེ་སྲས་ཀྱིས་

གོམ་པ་བདུན་བོར་བས་མེ་ཏོག་པདྨ་བདུན་དུ་གྱུར་པ་ལ། བསྟོད་པ་དང་པོ་ལ། གང་ཚེ་རྐང་གཉིས་གཙོ་བོ་ཁྱེད་བལྟམས་ཚེ། །ས་ཆེན་འདི་ལ་གོམ་པ་བདུན་བོར་ནས། །ང་ནི་འཇིག་རྟེན་འདི་ན་མཆོག་ཅེས་གསུངས། །དེའི་ཚེ་མཁས་པ་ཁྱེད་ལ་ཕྱག་འཚལ་ལོ།
།ཞེས་བསྟོད་ནས། སྲུ་སྐྱེ་རྒུའི་བདག་མོ་ལ་སོགས་པ་མ་མ་སུམ་ཅུ་རྩ་གཉིས་ལ་གཏད་ནས་བསྐྱེད་བསྲིངས་སོ། །དེ་ནས་རྒྱལ་བུ་ཆེར་སྐྱེས་ནས་ཡི་གེ་དང་རྩིས་ལ་སོགས་པ་རིག་པའི་གནས་ལྔ་ལ་མཁས་ཤིང༌།
སྟོབས་དང་སྒྱུ་རྩལ་གྱིས་ལྷས་བྱིན་ལ་སོགས་པའི་སྐྱེ་བོ་དྲེགས་པ་ཅན་ཐམས་ཅད་ཚར་བཅད་ནས། འགྲན་ཟླ་དང་བྲལ་བར་མཛད་དོ། །དེ་ནས་ས་འཚོ་མ་དང༌། གྲགས་འཛིན་མ་ལ་སོགས་པ་བཙུན་མོ་བརྒྱད་ཁྲི་བཞི་སྟོང་ཁབ་ཏུ་བཞེས་ནས།
ལོ་ཉི་ཤུ་རྩ་དགུར་རྒྱལ་སྲིད་ཀྱི་བྱ་བ་མཛད་དོ། །དེ་ནས་འཁོར་བའི་བྱ་བ་ལ་སྙིང་པོ་མེད་པར་དགོངས་ཤིང༌། གྲོང་ཁྱེར་སེར་སྐྱའི་ཕྱོགས་བཞི་ན་རྒ་ན་འཆི་བའི་སྡུག་བསྔལ་བཟོད་བརླག་མེད་པ་རྣམས་གཟིགས་ནས།
རབ་ཏུ་བྱུང་བར་བཞེད་པ་ལ། ཡབ་ཡུམ་གྱིས་མ་གནང་བར་རྒྱལ་ཆེན་བཞིས་སྟེང་གི་ནམ་མཁའ་ལ་གདན་དྲངས་ཏེ། མཆོད་རྟེན་རྣམ་དག་གི་དྲུང་དུ་བྱོན་ནས།
རང་གི་དབུ་སྐྲ་རང་གིས་བཅད་དེ་རབ་ཏུ་བྱུང་བར་མཛད་དོ། །དེ་ནས་ཆུ་བོ་ནཻ་རཱཉྫ་ན་ལ་སོགས་པའི་དྲུང་དུ་ལོ་དྲུག་གམ་བདུན་དུ་དཀའ་བ་སྤྱད་དེ། བསམ་གཏན་མཐར་ཕྱིན་པར་མཛད་དོ༑
༑དེ་ནས་ཝཱ་རཱ་ཎ་སཱི་དང༌། དྲང་སྲོང་ལྷུང་བའི་རི་ནགས་ཀྱི་ཁྲོད་རྣམས་སུ། འཁོར་ལྔ་སྡེ་བཟང་པོ་ལ་སོགས་པ་ཐེག་པ་དམན་པའི་གདུལ་བྱར་བདེན་པ་བཞིའི་ཆོས་ཀྱི་འཁོར་ལོ་བསྐོར། དེ་ནས་བྱ་རྒོད་ཕུང་པོའི་རི་ལ་སོགས་པར་བྱང་ཆུབ་སེམས་དཔའ་བྱེ་བ་ཕྲག་ཁྲིག་དང༌།
འཕགས་པ་དགྲ་བཅོམ་པ་རྣམས་ལ་

ཐེག་པ་ཐུན་མོང་མ་ཡིན་པའི་ཆོས་ཀྱི་འཁོར་ལོ་བསྐོར། དེ་དང་ཡངས་པ་ཅན་དང༌། འོད་མའི་ཚལ་ལ་སོགས་པར་འཁོར་ཐེག་པ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ལ་དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་བསྐོར་རོ།
།དེ་ནས་བྱང་ཆུབ་སྙིང་པོར་གཤེགས་ཏེ། ས་ག་ཉ་བའི་ཚེས་བཅོ་ལྔའི་སྲོད་ལ་བདུད་བཏུལ། གུང་ལ་མཉམ་པར་བཞག ཐོ་རངས་མངོན་པར་རྫོགས་པར་སངས་རྒྱས་ཏེ། མཛད་པ་བཅུ་གཉིས་མཐར་ཕྱིན་པར་མཛད་ནས།
དགུང་ལོ་བརྒྱད་ཅུ་ལོན་པའི་ཚེ། རྩ་མཆོག་གི་དྲུང་དུ་མྱ་ངན་ལས་འདས་པའི་ཚུལ་བསྟན་ཏོ༑ ༑སྟོན་པ་མྱ་ངན་ལས་འདས་པའི་རྗེས་སུ་འཕགས་པ་དགྲ་བཅོམ་པ་རྣམས་ཀྱིས་བཀའ་བསྡུ་བ་རིམ་པ་གསུམ་དུ་མཛད་དོ།
།བཅོམ་ལྡན་འདས་འཁྲུངས་པ་དང་དུས་མཉམ་དུ། ཡུལ་བཞི་རུ་རྒྱལ་པོ་བཞི་འཁྲུངས་པ་ནི། མཉན་ཡོད་དུ་ཚངས་བྱིན་གྱི་བུ་གསལ་རྒྱལ། རྒྱལ་པོའི་ཁབ་ཏུ་པདྨ་ཆེན་པོའི་བུ་གཟུགས་ཅན་སྙིང་པོ།
ཀོ་ཤམྦྷྀ་ན་དམག་བརྒྱ་པའི་བུ་ཤར་པའོ། །འཕགས་རྒྱལ་དུ་མུ་ཁྱུད་མཐའ་ཡས་ཀྱི་བུ་གཏུམ་པོ་རབ་སྣང་ངོ༌། །བཅོམ་ལྡན་འདས་ནི་ཇོ་བོ་རྗེའི་ལུགས་ལ༑ ཤིང་ཕོ་བྱི་ལ་ལྷུམས་སུ་ཞུགས། ཤིང་མོ་གླང་ལ་སྐུ་བལྟམས།
ཆུ་མོ་ཕག་ལ་སངས་རྒྱས། ཤིང་ཕོ་སྤྲེའུ་ལ་མྱ་ངན་ལས་འདས་པར་བཞེད་ལ། ཆོས་རྗེ་ས་སྐྱ་པའི་ལུགས་ལ། མེ་མོ་ཡོས་ལ་ལྷུམས་སུ་ཞུགས། ས་ཕོ་འབྲུག་ལ་སྐུ་བལྟམས། ཆུ་ཕོ་སྟག་ལ་སངས་རྒྱས།
མེ་མོ་ཕག་ལ་མྱ་ངན་ལས་འདས་པར་བཞེད་པ་ཡིན། ས་སྐྱ་པའི་ལུགས། བཅོམ་ལྡན་འདས་འབྲུག་ལོ་ལ་སྐུ་འཁྲུངས་པར་བརྩིས་པའི་སྟེང་དུ། བླ་མ་ཏི་ཤྲཱི་ཀུན་བློས། ཆུ་ཕོ་ཁྱིའི་ལོ་ལ་དབུས་སུ་བསྙེན་རྫོགས་མཛད་པ་ཡན་ལ་ལོ་སུམ་སྟོང་བཞི་བརྒྱ་ལྔ་བཅུ་རྩ་ལྔ་འདས།
རྩ་དྲུག་པའི་སྟེང་ན་ཡོད་ལ།

བསྟན་པ་ལྔ་བརྒྱ་ཕྲག་བཅུར་གནས་པའི་ལུང་གི་དུས་གསུམ་ལས་མངོན་པ་སྤྱོད་པའི་དུས་འདས་ཏེ། མདོ་སྡེ་སྤྱོད་པའི་དུས་ལས་ལོ་གཉིས་རྫོགས་ནས་ལྷག་མ་ལ་ལོ་བཞི་བརྒྱ་དང་གོ་བརྒྱད། འདུལ་བའི་དུས་ལྔ་བརྒྱ་ཕྲག་གཅིག་སྟེ།
བསྟན་པ་མཚན་ཉིད་པ་ལོ་དགུ་བརྒྱ་དང་གོ་བརྒྱད། རྟགས་ཙམ་འཛིན་པ་ལྔ་བརྒྱ་སྟེ། སྟོང་བཞི་བརྒྱ་གོ་བརྒྱད་སླད་ནས་འབྱུང་བར་གསུངས་སོ། །ཤེས་བྱ་རབ་གསལ་ནས་སངས་རྒྱས་མྱ་ངན་ལས་འདས་ནས་ལོ་བརྒྱ་ལོན་དུས་རྒྱ་གར་དུ་ཆོས་རྒྱལ་མྱ་ངན་མེད་བྱོན།
བཀའ་བསྡུ་བར་མའི་སྦྱིན་བདག་མཛད་པ་ཡིན་གསུངས། འདི་ནི་ཟུར་ཙམ་བསྡུས་པ་ཡིན་གྱིས། རྒྱས་པར་འདོད་ན། མདོ་སྡེ་དང༌། འདུལ་བ་ལུང་ན་གསལ་ལོ།
།དེ་ཙམ་གཟིགས་པར་མི་ནུས་པ་རྣམས་ཀྱིས་བུ་སྟོན་རིན་པོ་ཆེའི་ཆོས་འབྱུང་དང༌། བླ་མ་ཆོས་ཀྱི་རྒྱལ་པོས་མཛད་པའི་ཤེས་བྱ་རབ་གསལ། ཆོས་རྗེ་བུ་སྟོན་གྱི་བཞེད་པ་དང་མཐུན་པས་ཞིབ་པར་གཟིགས་ཤིག
དང་པོ་བསྐལ་པ་ཇི་ལྟར་ཆགས་པ་ནས། རྒྱ་གར་གྱི་ཆོས་རྒྱལ་རིམ་པར་བྱོན་པ་དང༌། སྟོན་པ་ཤཱཀྱ་ཐུབ་པ་འཇིག་རྟེན་དུ་བྱོན་ནས་དམ་པའི་ཆོས་དར་བའི་ལེའུ་སྟེ་དང་པོའོ། །གཉིས་པ། སངས་རྒྱས་ཤཱཀྱ་ཐུབ་པའི་སྐུ་གསུམ་བཞེངས་པ་དང་རབ་ཏུ་གནས་པར་མཛད་པའི་སྐོར།
དེ་ནས་སྔོན་བཅོམ་ལྡན་འདས་རྒྱལ་བྱེད་ཀྱི་ཚལ་ན་འཁོར་རྣམ་པ་བཞིས་བསྐོར་ཏེ་བཞུགས་པའི་དུས་སུ། འཕགས་པ་འཇམ་དཔལ་གྱིས་གསོལ་བ།
བཅོམ་ལྡན་འདས་ད་ལྟའི་དུས་སུ་འགྲོ་བ་སེམས་ཅན་རྣམས་ཞལ་ཡང་ཁྱེད་ལ་ལྟ། མཆོད་པ་ཡང་ཁྱོད་ལ་འབུལ། བསོད་ནམས་ཀྱང་དེ་ལ་བརྟེན་ནས་བསོག་པ་ལ། ཁྱོད་དགོངས་པ་མྱ་ངན་ལས་འདས་ནས་སེམས་ཅན་རྣམས་ཚོགས་བསོག་པའི་རྟེན་མེད་པས།
སེམས་ཅན་ཐམས་ཅད་ཀྱི་ཚོགས་

བསགས་པའི་རྟེན་ཞིག་བསྟན་དུ་གསོལ་ཞེས་གསོལ་བ་བཏབ་པས། བཅོམ་ལྡན་འདས་ཀྱི་ཞལ་འཛུམ་དང་བཅས་པའི་སྒོ་ནས་འོད་ཟེར་རྣམ་པ་བཞི་འཕྲོས་ཏེ། གཅིག་ལྷ་ཆེན་པོ་ཚངས་པ་ལ་ཕོག གཅིག་གཟའ་ཆེན་པོ་ཁྱབ་འཇུག་ལ་ཕོག
གཅིག་ལྷའི་དབང་པོ་བརྒྱ་བྱིན་ལ་ཕོག གཅིག་བཟོ་བོ་བི་ཤྭ་ཀརྨ་ལ་ཕོག་པས། ཁོང་རྣམས་སྤོབས་པ་བསྐྱེད་དེ། ལྷ་ཆེན་པོ་ཚངས་པས་ཐལ་མོ་སྦྱར་ཏེ་གསོལ་བ། ཡོན་ཏན་མཐའ་ཡས་བསམ་གྱིས་མི་ཁྱབ་པའི།
།རྒྱལ་བ་འཇིག་རྟེན་མགོན་པོ་ཐུབ་པ་ཡི། །རིན་ཆེན་ལྔ་ལས་གྲུབ་པའི་ཆོས་ཀྱི་སྐུ། །དགེ་ལེགས་ཕྱོགས་བཅུར་རྒྱས་ཕྱིར་བདག་གིས་བཞེངས། །ཞེས་སོ། །གཟའ་ཆེན་པོ་ཁྱབ་འཇུག་གིས་ཀྱང་ཐལ་མོ་སྦྱར་ཏེ་གསོལ་བ།
རྣམ་དག་སྐུ་མངའ་རྐང་གཉིས་གཙོ་བོ་ཡི། །རིན་ཆེན་ལས་གྲུབ་ལོངས་སྤྱོད་རྫོགས་པའི་སྐུ། །གངས་ཅན་མཚོ་རྒྱལ་འདོད་རྒུ་འབྱུང་བའི་གཏེར། །སེམས་ཅན་དབུལ་བ་སེལ་ཕྱིར་བདག་གིས་བཞེངས།
།ཞེས་སོ། ། ལྷའི་དབང་པོ་བརྒྱ་བྱིན་གྱིས་ཐལ་མོ་སྦྱར་ཏེ་གསོལ་བ། ཐུབ་པའི་དབང་པོ་ལྷ་དབང་ལྷ་ཡི་ལྷ། །གསེར་གྱི་ལྷུན་པོ་མཚན་དཔེའི་རྒྱན་གྱིས་སྤྲས། །རིན་ཆེན་ལྔ་ལས་གྲུབ་པའི་སྤྲུལ་པའི་སྐུ།
།འགྲོ་ཀུན་བསོད་ནམས་གསོག་ཕྱིར་བདག་གིས་བཞེངས། །ཞེས་སོ། །ལྷ་བཟོ་བི་ཤྭ་ཀརྨས་ཐལ་མོ་སྦྱར་ཏེ་གསོལ་བ། ལྷ་མིའི་སྟོན་པ་ཤཱཀྱའི་རྒྱལ་པོ་ཡིས། །མ་འོངས་སེམས་ཅན་བསོད་ནམས་བསགས་པའི་ཕྱིར།
།རིན་ཆེན་ལྔ་ལས་གྲུབ་པའི་ངོ་མཚར་ཅན། །སྐུ་གསུམ་བཞེངས་པའི་ལྷ་བཟོ་བདག་གིས་བགྱིད། །ཅེས་ཞུས་སོ། །དེ་ནས་ལྷ་ཆེན་པོ་ཚངས་པས་བཅོམ་ལྡན་འདས་ཀྱི་ཆོས་ཀྱི་སྐུ་བཞེངས་པའི་བཟོ་རྒྱུ་ལ།
རིན་པོ་ཆེ་ཨིནྡྲ་ནཱི་ལའི་ཕུང་པོ་ཆེན་པོ་གཅིག གསེར་སོགས་ཞུན་མའི་ཕུང་པོ་ཆེན་པོ་གཅིག ཆུ་ཤེལ་ཞུན་མའི་

ཕུང་པོ་ཆེན་པོ་གཅིག་རྣམས་བཟོ་བོ་བི་ཤྭ་ཀརྨའི་མདུན་དུ་སྤུངས་སོ། །དེར་བཟོ་བོ་བི་ཤྭ་ཀརྨས་ཀྱང༌། རིན་པོ་ཆེ་དེ་རྣམས་བཞུ་བཏུལ་ལུགས་སུ་བླུགས་པ་ལ་བརྟེན་ནས། བཅོམ་ལྡན་འདས་ཀྱི་ཆོས་ཀྱི་སྐུའི་རྟེན་དབྱིབས་ནི་མཆོད་རྟེན།
ཆེ་ཆུང་གི་ཚད་ལ་ལྷ་ཚངས་པའི་འདོམ་གང་ཡོད་པ། ཁ་དོག་དུ་བ་ལྟ་བུར་ཡོད་པ་ཞིག་བཞེངས། རྟེན་དེ་ལ་ནི་སངས་རྒྱས་ཉིད་ཀྱིས་རབ་གནས་མཛད་དེ། མེ་ཏོག་འཐོར་ཞིང་བྱིན་གྱིས་བརླབས་པར་མཛད་དོ།
།དེ་ནས་ཆོས་སྐུའི་རྟེན་མཆོད་རྟེན་དེ་ལྷའི་ཡུལ་དུ་གདན་དྲངས་ཏེ་བཞུགས་པ་ལས། ཡེ་ཤེས་ཀྱི་མཁའ་འགྲོ་མ་རྣམས་ཀྱིས་ནུབ་ཕྱོགས་ཨུ་ཌྱན་གྱི་ཡུལ་དུ་གདན་དྲངས་ཏེ། ས་ལ་མ་བབས་པར་བར་སྣང་གི་ནམ་མཁའ་ལ་བཞུགས་སོ།
།དཔལ་རེག་པ་མེད་པའི་མཆོད་རྟེན་ཞེས་གྲགས་སོ། །ལྷའི་ཡུལ་ན་བྱོན་པས་ལྷ་ལས་བབས་པའི་མཆོད་རྟེན་ཞེས་ཀྱང་གྲགས་སོ། ཁ་དོག་དུ་བ་ལྟ་བུར་ཡོད་པས་དུ་བ་ལྟ་བུའི་མཆོད་རྟེན་ཞེས་གྲགས་སོ༑
༑དེ་ནས་ལོངས་སྤྱོད་རྫོགས་པའི་སྐུའི་རྟེན་བཞེངས་པའི་བཟོ་རྒྱུ་ལ། ཁྱབ་འཇུག་གིས་རིན་པོ་ཆེ་ཨིནྡྲ་ནཱི་ལའི་ཕུང་པོ་ཆེན་པོ་གཅིག མརྒད་ཞུན་མའི་ཕུང་པོ་ཆེན་པོ་གཅིག
ཆུ་ཤེལ་ཞུན་མའི་ཕུང་པོ་ཆེན་པོ་གཅིག་རྣམས་བཟོ་བོ་བི་ཤྭ་ཀརྨའི་མདུན་དུ་སྤུངས་སོ། །དེར་བི་ཤྭ་ཀརྨས་རིན་པོ་ཆེ་དེ་རྣམས་བཞུ་བཏུལ་ལུགས་སུ་བླུགས་པ་ལ་བརྟེན་ནས། སངས་རྒྱས་ཀྱི་ལོངས་སྤྱོད་རྫོགས་པའི་སྐུའི་རྟེན་ཆུ་ཞེང་གབ་པ་ལ་དཔག་ཚད་བརྒྱད་ཅུ་ཡོད་པ།
སྐུའི་ངོ་བོ་གངས་ཅན་མཚོ་རྒྱལ། ཕྱག་གཉིས་མཉམ་གཞག་ཏུ་ཡོད་པ། སྐུ་མདོག་མཐིང་ག་དབུའི་སྤྱི་གཙུག་ན་ཆུ་ཤེལ་བུམ་པ་ཙམ་ཞིག་ཡོད་པ།
བཞུགས་གནས་ཕྱིའི་རྒྱ་མཚོ་ཆེན་པོ་ལ་བཞུགས་ཤིང༌། སྐུ་ལྟེ་བ་མན་ཆད་ཆུ་ནང་དུ་ནུབ་སྟེ། མཚོ་ནང་ན་གནས་པའི་

སེམས་ཅན་གྱི་དོན་མཛད། སྐུ་ལྟེ་བ་ཡན་སྟེང་ན་ཡོད་དེ། སྐམ་ན་གནས་པའི་སེམས་ཅན་གྱི་དོན་མཛད། བྱ་རྣམས་ཀྱིས་དབུ་ཐོག་དང་དཔུང་ཁར་བསྡད་བྱ་ཐལ་བདལ་བས། སྐུ་མདོག་མཐིང་ག་ཡོད་ཀྱང་དཀར་པོ་ཅོ་གེར་བཞུགས་སོ།
། ཚེས་བཅོ་ལྔའི་ནུབ་མོ་དབུའི་ཆུ་ཤེལ་ལ་འོད་ཕོག་པས། ཆུ་མཚན་མ་མེད་པས་སྐུ་ཁྲུས་གསོལ་ལོ། །ཕྱིའི་རྒྱ་མཚོ་ལ་ནོར་བུ་ལེན་པའི་དེད་དཔོན་གྱིས་རྟེན་དེའི་གྲུ་མོ་ཁུག་གྱི་ནང་ལ་གཟིངས་བཅུག་སྟེ་མཆོད་པ་ཕུལ་བས་ཅི་འདོད་པའི་ནོར་བུ་ལོན་ནོ།
།རྟེན་དེའི་རྒྱབ་མདུན་གཉིས་ལ་གྲོ་སྐད་རེ་རེ་ཡོད་དོ། །དེ་ལ་ནི་སངས་རྒྱས་ཀྱིས་རབ་ཏུ་གནས་པར་མཛད་དོ། །མེ་ཏོག་འཐོར་ཞིང་བྱིན་གྱིས་བརླབ་པར་མཛད་དོ།
།དེ་ནས་སྤྲུལ་པའི་རྟེན་བཞེངས་པའི་བཟོ་རྒྱུ་ལ། བརྒྱ་བྱིན་གྱིས་ལྷའི་རིན་པོ་ཆེ་རྣམ་པ་ལྔ་ནི། ཨིནྡྲ་ནཱི་ལ། ཨིནྡྲ་གོ་བ། མཐོན་ཀ མཐོན་ཀ་ཆེན་པོ༑ བཀོད་མཛེས་དང་ལྔའོ།
།མིའི་རིན་པོ་ཆེ་རྣམ་པ་ལྔ་ནི། གསེར། དངུལ། མུ་ཏིག མུ་མེན། བྱི་རུ་དང་ལྔའོ། །གཞན་ཡང་རིན་པོ་ཆེ་སྣ་ཚོགས་བསགས་ཏེ། སྟོན་པ་དགུང་ལོ་བཅུ་གཉིས་པའི་སྐུ་ཚད་བཞེངས་པར་འདོད་པ་ལ། ཡུམ་སྐྱེ་རྒུའི་བདག་མོ་ན་རེ།
དགུང་ལོ་བརྒྱད་ལོན་དུས། ལུམྦིའི་ཚལ་གྱི་ཁྲིའི་མཐོ་དམན་དང༌། དེ་ཚུན་ཕྱག་གཡས་པའི་སྲིན་ལག་ནང་དུ་བསྐུམས་པ་བྱུང༌། དགུང་ལོ་བཅུ་གཉིས་ལོན་དུས། གཉན་ཡོད་སྒོ་མོ་ཆེའི་མ་ཐེམ་ལ་ཞབས་རེག་པས།
ཡ་ཐེམ་ལ་དབུ་རེག་པ་ཡིན་ཞེས་ཚད་བསྟན་པས། དེར་བཟོ་བོ་བི་ཤྭ་ཀརྨས་རིན་པོ་ཆེ་རྣམས་ལུགས་སུ་བླུགས་པ་ལ་བརྟེན་ནས། སྤྲུལ་སྐུ་དགུང་ལོ་བཅུ་གཉིས་པའི་ཚད། སྐུ་མདོག་གསེར་བཙོ་མ་ཕྱག་གཉིས་མཉམ་གཞག་དང༌།
ས་གནོན་དུ་ཡོད་པ༑ མཚན་དང་དཔེ་བྱད་ཀྱིས་བརྒྱན་པ། ཞལ་མཐོང་བ་ཙམ་གྱིས་དུག་གསུམ་གྱི་

ནད་ཞི་ནས། བཅོས་མ་མ་ཡིན་པའི་མོས་གུས་སྐྱེ་བ། མཐོང་ཐོས་དྲན་རེག་གི་ཡོན་ཏན་དུ་མ་དང་ལྡན་པ། སྟོན་པ་དངོས་ཀྱི་སྐུ་དང་ཁྱད་པར་མ་མཆིས་པའི་རྟེན་འདི་བཞེངས་སུ་གསོལ་ནས་ལྷ་མི་ཀུན་གྱི་དཔལ་དུ་གྱུར་ཏེ།
སྟོན་པ་བཅོམ་ལྡན་འདས་ཉིད་ཀྱིས་རབ་ཏུ་གནས་པར་མཛད་དེ། མེ་ཏོག་འཐོར་ཞིང་བྱིན་གྱིས་བརླབ་པར་མཛད་དོ། །དེ་ནས་རྟེན་འདི་ལྷ་རྣམས་ཀྱིས་སྤྱན་དྲངས་ཏེ། ལྷའི་ཡུལ་དུ་ལོ་བརྒྱ་ཕྲག་གཅིག་བཞུགས་སོ།
།ཡང་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་ནུབ་ཕྱོགས་ཨུ་ཌྱན་གྱི་ཡུལ་དུ་གདན་དྲངས་ཏེ། དེར་ལོ་ལྔ་བརྒྱ་ཕྲག་གཅིག་བཞུགས་སོ། །དེ་ནས་ཡང་རྫུ་འཕྲུལ་གྱིས་ནམ་མཁའ་ལ་བྱོན་ཏེ། རྒྱ་གར་རྡོ་རྗེ་གདན་དུ་ལོ་ལྔ་བརྒྱ་ཕྲག་གཅིག་བཞུགས་སོ།
།དེ་ལྟར་སྟོན་པ་ཡང་དག་པར་རྫོགས་པའི་སངས་རྒྱས་ཏེ། སྐུ་གསུམ་པོ་འདི་བཞེངས། མཛད་པ་ཡོངས་སུ་རྫོགས་ནས། དགོངས་པ་མྱ་ངན་ལས་འདས་སོ། །སངས་རྒྱས་མྱ་ངན་ལས་འདས་ནས་རིང་པོར་མ་ལོན་པའི་ཚེ།
ཡུལ་མ་ག་དྷ་ན། ཁྱིམ་བདག་མ་ཧཱ་པཱ་ལ་ཞེས་པ་བྲམ་ཟེ་ཡིན་པ་ཞིག་ལ་ཇོ་མོ་ཡེ་ཤེས་ཀྱི་མཁའ་འགྲོ་མ་གཅིག་ཡོད། དེ་གཉིས་ལ་བུ་གསུམ་ཡོད་པ་ལས།
བུ་ཆེ་བ་གཉིས་ནི་ཕྱི་པ་ལ་དགའ། ཆུང་བ་ནི་ནང་པ་ལ་རབ་ཏུ་མོས་ཏེ། ཕྱི་ནང་གི་གྲུབ་མཐའ་ལ་མ་འཆམས་པར། བུ་གསུམ་པོ་འཐབས་པས། ཨ་མ་ན་རེ། ཁྱེད་གསུམ་པོ་ཅི་ལ་འཐབ། འཁྱགས་ན་ནི་རས་གོས་གྱོན། ལྟོགས་ན་ནི་འབྲས་ཆན་ཟོ་ཟེར་བ་ལ།
བུ་ཆུང་བ་ན་རེ། ངེད་སྤུན་གསུམ་ཕྱི་ནང་གི་གྲུབ་མཐའ་ལ་མ་འཆམས་པ། ཕྱི་ནང་གཉིས་གང་བཟང་ཟེར་བས། ཨ་མ་ན་རེ། འདི་ནས་གངས་རི་ཏི་སེ་ལ་ལྷ་མ་ཧཱ་དེ་བ་བཞུགས། དེར་ཕྱི་ནང་གི་ཆོས་ལུགས་གང་བཟང་འདྲི་བ་ལ་བཏང་གི་ཟེར་ནས།
ལྷམ་ལ་རྐང་

མགྱོགས་ཀྱི་རྫས་བྱུགས་ཏེ་བུ་གསུམ་པོ་ལ་བསྐོན་ནས་བཏང་བས། བུ་གསུམ་པོ་སྐད་ཅིག་ལ་གངས་ཏི་སེའི་རྩེར་སླེབས་ཏེ། བུ་མོ་མཛེས་མ་ཞིག་རིན་པོ་ཆེའི་སྣོད་ན་མེ་ཏོག་འཐུ་གིན་འདུག་པས། བུ་མོ་དེ་ལ་ཁྱོད་སུ་ཡིན།
མེ་ཏོག་འཐུ་ནས་ཅི་བྱེད་བྱས་པས། བུ་མོ་ན་རེ། ངེད་ལྷ་མོ་ཨུ་མ་དེ་བའི་གཡོག་མོ་ཡིན། མེ་ཏོག་འཐུས་ནས་ཚེས་བཅོ་ལྔའི་ཉིན། འཕགས་པ་དགྲ་བཅོམ་པ་རྣམས་རྫུ་འཕྲུལ་གྱིས་ནམ་མཁའ་ལ་གཤེགས་ཏེ།
ངེད་ཀྱི་ཕོ་བྲང་དུ་ཆོས་སྟོན་ལ་འབྱོན་པར་ཡོད་པས། དེ་རྣམས་ལ་གཏོར་བ་ཡིན་ཟེར་རོ། །དེར་བུ་མོ་དེ་དང་འགྲོགས་ཏེ། ལྷ་མ་ཧཱ་དེ་བའི་ཕོ་བྲང་དུ་ཕྱིན་པ་དང༌། ཚེས་བཅོ་ལྔ་དང་དུས་འཛོམས་པས་རིན་པོ་ཆེའི་གདན་བཤམས།
འཕགས་པ་དགྲ་བཅོམ་པ་རྣམས་རྫུ་འཕྲུལ་གྱིས་ནམ་མཁའ་ལ་བྱོན་ཏེ། རིན་པོ་ཆེའི་གདན་ལ་བཞུགས་པ་མཐོང་ངོ༌། །དེ་ནས་ལྷ་མ་ཧཱ་དེ་བ་དང༌། ལྷ་མོ་ཨུ་མ་དེ་བ་གཉིས་ཀྱིས་མེ་ཏོག་གཏོར་ཞིང༌།
ཆོས་སྟོན་དྲངས་ནས་སྨོན་ལམ་བཏབ་བོ། །དེ་ནས་ཡང་འཕགས་པ་དགྲ་བཅོམ་པ་རྣམས་ནི་ནམ་མཁའ་ལ་གཤེགས་སོ། །དེ་ནས་བུ་གསུམ་གྱིས་མ་ཧཱ་དེ་བ་ལ་ཕྱི་ནང་གཉིས་ཆོས་ལུགས་གང་བཟང་དྲིས་པས།
ལྷ་མ་ཧཱ་དེ་བའི་ཞལ་ནས། ཆོས་ལུགས་ནང་པ་སངས་རྒྱས་པ་བཟང་བ་ཡིན། ང་ཡང་ནང་པ་སངས་རྒྱས་པ་ལ་བརྟེན་ནས་སངས་རྒྱ་བར་འདོད་པ་ཡིན། ཕྱི་རོལ་མུ་སྟེགས་པ་ལ་གནས་སྐབས་ཀྱི་བདེ་བ་ཙམ་མ་གཏོགས།
མཐར་ཐུག་གི་སྙིང་པོ་མེད་ཟེར་བས་ཁོང་གསུམ་བློ་ཐག་ཆོད་ནས་ཡུལ་དུ་ལོག་གོ །དེ་ནས་ཨ་མ་ལ། ངེད་གསུམ་པོ་ནང་པ་སངས་རྒྱས་པའི་བསྟན་པ་ལ་ཞུགས་པ་ཡིན་བྱས་པས། ཨ་མ་ན་རེ། ཁྱེད་གསུམ་པོ་ནང་པའི་བསྟན་པ་ལ་ཞུགས་པ་ལེགས་ཀྱིས།
ཁྱེད་གསུམ་པོས་ལྷ་ཁང་རེ་རེ་བཞེངས་དགོས་ཟེར་རོ།།

དེ་ལ་བུ་ཆེ་བ་མ་ཧཱ་མ་སེས་ལྷ་ཁང་ཝཱ་རཱ་ཎ་སཱིར་བཞེངས་ཤིག བུ་འབྲིང་པོ་སི་བ་ས་མེས་ལྷ་ཁང་ཛེ་ཏའི་ཚལ་དུ་བཞེངས་ཤིག བུ་ཆུང་བ་སྤྲ་ཏ་ས་མེས་ལྷ་ཁང་རྡོ་རྗེ་གདན་དུ་རྩིགས་ཤིག་ཟེར་བས། དེར་བུ་ཆེ་བ་གཉིས་ཀྱིས་ཨ་མས་ཇི་ལྟར་ཟེར་བ་བཞིན་ལྷ་ཁང་བརྩིགས་པས་སྔོན་ལ་ཚར་རོ།
།བུ་ཆུང་བས་རྡོ་རྗེ་གདན་དུ་ལྷ་ཁང་བརྩིགས་ཏེ། ཕྱི་གནྡྷོ་ལ། ནང་དུ་ལྷ་ཁང་བྱས་པས། དེའི་ནང་དུ་བཅོམ་ལྡན་འདས་དགུང་ལོ་སུམ་ཅུ་པའི་སྐུ་ཚད་ཅིག་བཞེངས་པར་འདོད་པའི་རྒྱུ་ཙནྡན་བདར་ཏེ་འཇིམ་པའི་ཕུང་པོར་བྱས་པ་དང༌།
ཨ་མ་ན་རེ། ལྷ་བཟོ་དང༌། བུ་ཁྱོད་རང་དང༌། བརྒྱག་ཆུ་དང་གསུམ་པོ་ནང་དུ་སྡོད། སྒོ་ལ་ལྕགས་གཟེར་རྒྱོབ་ལ།
ཟླ་བ་གསུམ་དང་ཞག་གསུམ་ལ་ཚར་བར་གྱིས་ཤིག་ཟེར་རོ། །དེར་ཟླ་བ་གསུམ་དང་ཞག་གཉིས་སོང་དུས་ཨ་མ་བྱུང་སྟེ། སྒོ་ཕྱེས་ཤིག་ཟེར་རོ། །བུ་ན་རེ། ཟླ་བ་གསུམ་དང་ཞག་གཉིས་སོང༌། ད་དུང་ཞག་གཅིག་མ་ཐིམ་ཟེར་བས།
ཨ་མ་ན་རེ། ཞག་གཅིག་མ་ཐིམ་ཀྱང་དབང་མེད། ང་ནི་སང་འཆི་བར་འདུག ད་ལྟ་སངས་རྒྱས་ཀྱི་ཞལ་མཐོང་བ་ང་ལས་མི་འདུག་ངས་འདྲ་མི་འདྲ་མ་བལྟས་ན། གཞན་གྱིས་ཤན་མི་ཕྱེད་པས།
སྒོ་ཕྱེས་ཤིག་ངས་བལྟ་དགོས་ཟེར་རོ། །དེར་སྒོ་ཕྱེས་པ་དང༌། ལྷ་བཟོ་བ་དེ་སྤྲུལ་པར་འདུག་ནས་འཇའ་ཡལ་བ་བཞིན་བྱས་སོང་ངོ༌། ། དགུང་ལོ་སུམ་ཅུ་པའི་སངས་རྒྱས་ཀྱི་སྐུ་ཚད་དེ་ནི། མཚན་དང་དཔེ་བྱད་ཀྱིས་བརྒྱན་པ།
ངོ་མཚར་ཆེ་བ་ནི་འདི་ལྟ་སྟེ། མི་རྣམས་ཀྱི་རྟེན་དེ་དང་མཇལ་བའི་དུས་སུ། ལྟོགས་སྐོམ་བརྗེད་ནས་བཟའ་བཏུང་གཞན་གྱིས་སྟེར་དགོས་པའོ། ། མཇལ་ནས་ཕྱིར་འོང་བའི་དུས་རྒྱབ་སྟོན་མི་ཕོད་པར་ཕྱི་འགྲོས་སུ་འགྱེས་པར་འགྱུར།
མི་རྣམས་གློ་བུར་དུ་ན་བར་གྱུར་ན། རྟེན་དེའི་ཞལ་མཐོང་བ་ཙམ་གྱིས་

ནད་སོས་པར་འགྱུར་རོ། །མི་རྣམས་འཐབ་རྩོད་ཀྱི་ཞེ་སྡང་རབ་ཏུ་འབར་བར་གྱུར་ན་ཡང༌། རྟེན་དེའི་ཞལ་མཐོང་བ་ཙམ་གྱིས་ཞེ་སྡང་རབ་ཏུ་ཞི་ནས་སྙིང་རྗེ་བྱང་ཆུབ་ཀྱི་སེམས་དང་ལྡན་པར་འགྱུར་རོ། །དེ་ནས་ཨ་མས་ཇི་ལྟར་གསུངས་པ་བཞིན་དུ།
དེའི་སང་ཨ་མ་མྱ་ངན་ལས་འདས་སོ། །ཞག་གཅིག་མ་ཐིམ་པ་ལ་སྐྱོན་ཅི་བྱུང་བལྟས་པས། ཞབས་གཡས་པའི་མཐེའུ་ཆུང་མ་ཐིམ་པར་འདུག་གོ །དེ་ལྟར་སྐུ་འདི་དང་ཇོ་བོ་ཤཱཀྱ་རྣམ་གཉིས་རྒྱ་གར་རྡོ་རྗེ་གདན་ན་བཞུགས་པ་ལས།
དེ་ནས་རྒྱལ་བརྒྱུད་མང་པོ་ཞིག་འདས་པའི་ཚེ། རྒྱ་གར་ན་ཆོས་རྒྱལ་དྷརྨ་པཱ་ལ་བཞུགས་སོ། །དེ་དང་དུས་མཉམ་དུ་རྒྱ་ནག་ན་རྒྱ་རྗེ་སྤྲི་སྟི་མ་ཛ་ཡ་བྱ་བ་ཡོད་པ་ལ༑
རྒྱ་གར་གྱི་རྒྱལ་པོ་དང༌། རྒྱ་ནག་གི་རྒྱལ་པོ་གཉིས་མ་མཐོང་མ་འཕྲད་པའི་གྲོགས་པོ་བྱས་སོ། །དེར་རྒྱ་ནག་གི་རྒྱལ་པོས་རྒྱ་གར་གྱི་རྒྱལ་པོ་ལ་སྐྱེས་གསུམ་བསྐུར་བའི་ཐ་མ་ལ།
ཟ་འོག་གི་གོས་སྲུབ་མེད་པ་དཔལ་གྱི་བེའུ་བཞི་སྙིང་གར་སྤུངས་འོང་བ་ཞིག་བསྐུར་བྱུང་བས། རྒྱ་གར་གྱི་རྒྱལ་པོའི་ཐུགས་ལ། རྒྱ་ནག་གི་རྒྱལ་པོ་དེ་ལ་འདོད་པ་ཆེན་པོ་ཡོད་པར་འདུག ཅི་འདོད་དམ་སྙམ་མོ།
།དེ་ནས་ཡི་གེ་གཅིག་བསྐུར་བྱུང་བས་ཁ་ཕྱེས་པས་འདི་ལྟར་རོ། །རྒྱ་གར་ཆོས་སྐྱོང་རྒྱལ་པོ་བསྟན་པའི་བདག །སྔོན་བསགས་བསོད་ནམས་འབྲས་བུ་ཐོབ་པའི་མཐུས། ། མངའ་ཐང་དཔལ་འབྱོར་དཔག་མེད་ཆོས་ཀྱི་གཏེར།
།འདོད་རྒུའི་ལོངས་སྤྱོད་མངའ་ཞབས་ཕན་བདེས་བསྐྱོང༌། །ཡུལ་ལས་ཁྱད་འཕགས་རྒྱ་གར་ཡུལ་དུ་བཞུགས། །བསོད་ནམས་བསགས་པས་རྟེན་གྱིས་འཕངས་པ་མེད། །བདག་ཅག་མཐའ་འཁོབ་རྒྱ་ནག་རྒྱལ་པོ་ང༌།
།རྒྱལ་བའི་བཀའ་མེད་སྟོན་པའི་སྐུ་མེད་ཅིང༌། ། བདག་གི་ཡུལ་ན་ཆོས་ཀྱི་སྐབས་མེད་པས། ཁྱེད་ཀྱིས་བདག་ལ་བཅོམ་ལྡན་

འདས་ཀྱི་སྐུ། །དགུང་ལོ་བཅུ་གཉིས་བཞེས་པའི་སྐུ་ཚད་དང༌། །མདོ་ལྔ་དག་དང་དགེ་སློང་བཞི་གྲྭ་གཅིག །བརྩེ་བས་བདག་ལ་གནང་བར་མཛད་དུ་གསོལ། ། ཟེར་བར་འདུག་པས། དེར་རྒྱལ་པོའི་ཐུགས་ལ་ངའི་ཡུལ་ན་ཐེག་པ་ཆེན་པོའི་ཆོས་ཡོད།
སངས་རྒྱས་ཀྱི་སྐུ་གདུང་རིང་བསྲེལ་དང༌། ཉན་ཐོས་དགྲ་བཅོམ་པ་ཡང་བཞུགས། ཁོའི་ཡུལ་ན་དེ་རྣམས་མེད་པས། ངའི་ཡུལ་འདིར་ཆོས་མི་ནུབ་ཅིང༌། ཁོའི་ཡུལ་དེར་ཆོས་དར་འོང་ཐག་ཆོད་པས།
ཇོ་བོ་རང་ལ་གསོལ་བ་བཏབ་ལ་བསྐུར་དགོས་བསམས་ཏེ། ཕོ་བྲང་དུ་ཇོ་བོའི་དྲུང་དུ་བྱོན་པ་དང༌། ཇོ་བོ་ཞལ་ལྷོར་གཟིགས་བཞུགས་པ་དེ། ཤར་ལ་གཟིགས་འདུག་པས། འདི་སྙམ་དུ་སེམས་ཏེ། རྒྱ་ནག་ཏུ་འབྱོན་པ་ལ་ཇོ་བོ་རང་ཀྱང་ཐུགས་དགྱེས་པར་འདུག་གོ་སྙམ་མོ།
།དེ་ནས་གཟིངས་ཆེན་པོ་ཅིག་བྱས་དེའི་སྟེང་དུ་ཇོ་བོ་ཤཱཀྱ་དང༌། དཀོན་མཆོག་གསུམ་བཞུགས། གཟིངས་ཀྱི་སྟེང་དུ་དར་དང་རིན་པོ་ཆེའི་གུར་ཕུབ།
རོལ་མོ་དང་དར་པོ་ཆེ་ལ་སོགས་པ་དཔག་ཏུ་མེད་པ་བྱས་ཏེ། རྒྱ་གར་ནས་རྒྱ་ནག་ཏུ་འབབ་པའི་ཆུ་ཆེན་པོ་ཞིག་ཡོད་པ་དེ་ལ་གཟིངས་བཏང་ནས། རྒྱལ་པོས་ལན་མཛད་པ། ཀྱེ་མ་རྒྱ་ནག་རྒྱལ་པོ་གསན་མཛོད་ཅིག
།བདག་གི་མཆོད་གནས་སྟོན་པའི་ཞལ་སྐྱིན་འདི། །ཡོན་བདག་ལྷ་དབང་བརྒྱ་བྱིན་ཁོང་གིས་མཛད། །རྒྱུ་ནི་རིན་ཆེན་རྣམ་པ་བཅུ་ལས་གྲུབ། །འདིའི་བཟོ་བོ་བི་ཤྭ་ཀརྨས་མཛད། །རབ་གནས་སངས་རྒྱས་ཉིད་ཀྱིས་མཛད་པ་ལགས།
།དེ་ལྟར་འགྲན་མེད་རྒྱལ་བའི་དབང་པོ་འདི། །མཐོང་ཐོས་དྲན་རེག་གསོལ་བ་བཏབ་གྱུར་པས། །སངས་རྒྱས་མྱུར་དུ་ཐོབ་པར་རྒྱལ་བས་གསུངས། །དེ་ལྟར་ཡོན་ཏན་ལྡན་པའི་ཇོ་བོ་འདི།
། བདག་གི་ལུས་ཀྱི་སྙིང་ལྟར་གཅེས་ན་ཡང༌། ཁྱེད་ཀྱི་སྐྱེས་དང་བཀའ་སྩལ་ལྕི་བ་

དེས། །ཡུལ་དེའི་སེམས་ཅན་དགེ་ལ་བཀོད་ཕྱིར་དུ། །བདག་གིས་ཁྱེད་ལ་མཆོད་གནས་འབུལ་བར་བགྱི། ཁྱེད་ཀྱིས་དད་ཅིང་གུས་པས་ཕྱག་འཚོལ་ཅིག །ཅེས་སྤྲིང་ངོ༌། །དེ་ནས་རྒྱ་ནག་གི་རྒྱལ་པོ་དགའ་ཞིང་མགུ་ལ་ཡི་རངས་ནས།
བསུ་བ་རོལ་མོ་བསམ་གྱིས་མི་ཁྱབ་པ་བྱས་ཏེ། ཇོ་བོ་དཀོན་མཆོག་གསུམ་དང་བཅས་པ་རྒྱ་རྗེ་ཛ་ཡའི་ཕོ་བྲང་དུ་ཕེབས། སེམས་ཅན་ཐམས་ཅད་ཕན་བདེ་ལ་བཀོད་ནས། རྒྱ་ནག་མཐའ་འཁོབ་ཐུལ་ཏེ་དམ་པའི་ཆོས་དར་བར་མཛད་དོ།
། སངས་རྒྱས་ཤཱཀྱ་ཐུབ་པའི་སྐུ་གསུམ་བཞེངས་པ་དང་རབ་ཏུ་གནས་པར་མཛད་པའི་ལེའུ་སྟེ་གཉིས་པའོ། །གསུམ་པ། རྒྱ་ཧོར་གྱི་ཡུལ་དུ་དམ་པའི་ཆོས་དར་བ་དང༌། རྒྱལ་པོའི་རྣམ་གྲངས་ཇི་ལྟར་བྱོན་པ་བསྟན་པའི་སྐོར།
དེ་ནས་ཇོ་བོ་ཤཱཀྱ་དང༌། ཙནྡན་གྱི་ཇོ་བོ་རྒྱ་ནག་གི་ཡུལ་དུ་བྱོན། རྒྱ་ནག་ཏུ་དམ་པའི་ཆོས་ཇི་ལྟར་དར་བསམ་ན། རྒྱ་ནག་གི་དེབ་ཐེར་ཆེན་པོའི་རྒྱལ་རབས་ཀྱི་ལོ་རྒྱུས་ན།
རྒྱ་ནག་གི་རྒྱལ་པོ་སྔ་བ་ཅིའུ་ཞེས་པ། རྒྱལ་པོ་འདི་དང༌། རྒྱ་གར་གྱི་རྒྱལ་པོ་གཞུ་བརྟན་གཉིས་དུས་མཉམ། དེ་ནས་རྒྱལ་རབས་བཞི་སོང་བ་ན། ཅིའུ་དབང་རྒྱལ་བྱ་བ་རྒྱལ་སར་བྱོན་ནས་ལོ་ཉི་ཤུ་རྩ་བཞི་ལོན་པའི་ཤིང་ཕོ་སྟག་གི་ལོ་ཟླ་བ་བཞི་པའི་ཚེས་བརྒྱད་ཀྱི་ཉིན།
སངས་རྒྱས་ཀྱི་དུས་མཆོད་གཅིག་ཏུ་ངོས་འཛིན་པ་མ་གཏོགས་ལོའི་དབང་ཐང་མ་མཐུན། རྒྱའི་དེབ་ཐེར་ན་འདི་ག་འདུག
ནུབ་ཕྱོགས་ནས་འོད་དང་སྒྲ་ལ་སོགས་པ་ངོ་མཚར་ཆེ་བའི་ལྟས་མང་པོ་བྱུང་བ་ལ། རྒྱ་ནག་གི་རྩིས་པ་རྣམས་ཀྱིས་རྩིས་བྱས་པས་བཅོམ་ལྡན་འདས་འཁྲུངས་པར་ངོ་ཤེས། བཅོམ་ལྡན་འདས་ཀྱིས་དགུང་ལོ་སུམ་ཅུ་ལ་མངོན་པར་སངས་རྒྱས་ནས།
དགའ་ལྡན་དུ་ཡུམ་ལ་ཆོས་འཆད་པར་བྱོན། དེའི་ཤུལ་དུ་རྒྱལ་པོ་ཨུ་ཏྲ་ཡ་ནས་

ཙནྡན་གྱི་སྐུ་བཞེངས། བཅོམ་ལྡན་འདས་ལྷ་ལས་བབས་པའི་ཚེ། ཙནྡན་གྱི་སྐུ་ལ་རབ་ཏུ་གནས་པར་མཛད་ནས། མྱ་ངན་ལས་འདས་ནས་ལོ་སྟོང་ལོན་པའི་ཚེ། སྐུ་འདི་གཉིས་ཀྱིས་རྒྱ་ནག་གི་ཡུལ་དུ་སེམས་ཅན་གྱི་དོན་བྱེད་པར་འགྱུར་ཞེས་ལུང་བསྟན་པ་ཡིན།
རྒྱ་ནག་གི་རྒྱལ་པོ་ལ་སྔ་བ་ཅིའུ་ཞེས་པ་དེ་ལ་རྒྱལ་བརྒྱུད་སུམ་ཅུ་སོ་དྲུག་བྱུང༌། དེ་རྣམས་ཀྱིས་རིམ་པ་བཞིན་ལོ་བརྒྱ་ཐམ་པའི་བར་རྒྱལ་ས་བཟུང༌། དེ་རྗེས་ཚན་ཧྲི་ཧང་གི་རྒྱལ་པོ་ཟེར་བ་ཕ་བུ་གཉིས་ཀྱིས་ལོ་བདུན་ཅུའི་བར་དུ་རྒྱལ་ས་བཟུང༌།
དེ་རྗེས་ཧན་ཀའོ་ཛུང་ཞེས་པའི་རྒྱལ་པོ་བྱུང་ནས། དེའི་རྒྱལ་བརྒྱུད་མི་རབས་བཅུ་གཉིས་ཀྱི་བར་དུ་རྒྱལ་ས་རིམ་པ་བཞིན་དུ་བཟུང༌།
དེའི་མཚམས་སུ། ཨཾ་མཾ་ཟེར་བའི་བློན་པོ་ཞིག་གིས་རྒྱལ་ས་ཕྲོགས་ཏེ། ཨཾ་མཾ་གྱིས་ལོ་བཅོ་བརྒྱད་རྒྱལ་ས་བཟུང༌། དེ་རྗེས་ལ་གོང་གི་རྒྱལ་བརྒྱུད་ཧན་ཀའོ་ཛུང་རང་གི་མི་བརྒྱུད་ཡིན་པའི་སླེའུ་བློང་ཟེར་བ་ཞིག་བྱུང་ནས་ཨཾ་མཾ་བསད།
སླེའུ་བློང་གིས་རྒྱལ་ས་བཟུང༌། དེ་ལ་བུ་ལྔ་བྱུང་བའི་ཆེ་ཤོས་ཧན་མི་ཏི་ཟེར་བའི་རྒྱལ་པོ་བྱུང༌། དེའི་བུ་ཧན་ཧའོ་ཏིའི་རྒྱལ་པོ་བྱུང༌།
དེའི་ལག་ནས་དེའི་བློན་པོ་ཡིན་པའི་ཚ་བོ་ཚའའི་ཟེར་བ་ཞིག་གིས་རྒྱལ་ས་ཕྲོགས་ནས། བློན་པོ་དེའི་མི་བརྒྱུད་རིམ་པ་ལྔས་རྒྱལ་ས་བཟུང༌། དེའི་ལག་ནས་དེའི་བློན་པོ་ཨུམ་ཏི་ཟེར་བ་ཞིག་གིས་རྒྱལ་ས་ཕྲོགས།
དེའི་རྗེས་སུ་ཧིའུ་ཙིང་གི་རྒྱལ་པོས་རྒྱལ་ས་བཟུང༌། ཧིའུ་ཙིང་ལ། སྲས་ཆེ་བ་དུང་ཙིང་གིས་རྒྱལ་ས་བཟུང༌། དེའི་རྗེས་ལ་དུང་ཙིང་གི་གཅུང་པོ་སི་ཆེན་གྱིས་རྒྱལ་ས་བཟུང༌།
བུ་སྟོན་གྱི་ཆོས་འབྱུང་ན། སྤྲི་སྟིམ་རྒྱལ་པོ་ཟེར་བ་འདུག་སྟེ་དོན་མཐུན་གསུངས། འདིའི་དུས་སུ་ཇོ་བོ་ཤཱཀྱ་དང་ཙནྡན་གྱི་ཇོ་བོ་གཉིས་རྒྱ་ནག་ཏུ་བྱོན་ནས་དམ་པའི་ཆོས་དར་ཟེར་རྒྱའི་ཡིག་ཚང་ན་འདུག
དེའི་རྗེས་སུ་དེའི་མི་དཔོན་ཆིང་

སང་བྱ་བས་རྒྱལ་ས་ཕྲོགས། དེའི་རྒྱལ་བརྒྱུད་ཆད་ནས། སུ་གཡང་ཏི་ཟེར་བའི་རྒྱལ་པོ་ཕ་བུ་གཉིས་ཀྱིས་རྒྱལ་ས་བཟུང༌། དེའི་རྗེས་ཐང་གི་རྒྱལ་པོ་བྱུང་བ་ཡིན་ནོ༑ ༑དེ་ཡང་རྒྱ་ནག་གི་དེབ་ཐེར་ན། བཅོམ་ལྡན་འདས་མྱ་ངན་ལས་འདས་ནས་ལོ་ཉིས་སྟོང་དང་ལྔ་བརྒྱ་དྲུག་ཅུ་རེ་དྲུག་ལོན་པའི་དུས་སུ་རྒྱ་ནག་གི་རྒྱལ་པོ་ཐང་ཞེས་བྱ་བ་བྱུང་སྟེ་བོད་དང་འབྲེལ་བྱུང༌།
བོད་ཀྱི་རྒྱལ་པོ་གནམ་རི་སྲོང་བཙན་དང་དུས་མཉམ་ཟེར་རོ།
།ཐང་གི་རྒྱལ་པོའི་སྲས་ཐང་ཀའོ་ཛུང་གིས་རྒྱལ་ས་བཟུང༌། དེའི་སྲས་ཐའི་ཛུང་གི་རྒྱལ་པོའི་དུས་སུ། བོད་ཀྱི་རྒྱལ་པོ་སྲོང་བཙན་སྒམ་པོ་དང་དུས་མཉམ་སྟེ། རྒྱལ་པོ་དེའི་སྲས་མོ་འོན་ཤིང་ཀོང་ཇོ་བོད་དུ་བྱོན་པ་ཡིན་ནོ།
།དེ་ལ་བུ་བདུན་བྱུང་བ། རིམ་པ་བཞིན་དུ་རྒྱལ་ས་བཟུང༌། བུ་ཆེ་བའི་བརྒྱུད་ཛུང་ཛུང་རྒྱལ་པོ་རྒྱལ་སར་བྱོན་ཏེ། དེ་ནི་ཐང་གི་རྒྱལ་བརྒྱུད་ལྔ་པ་ཡིན་ནོ།།
དེ་དང་བོད་ཀྱི་རྒྱལ་པོ་མེས་ཨག་ཚོམ་གཉིས་པོ་དུས་མཉམ་སྟེ། རྒྱལ་པོ་དེའི་བུ་མོ་གྱིམ་ཤིང་ཀོང་ཇོ་བོད་དུ་བྱོན་པ་ཡིན་ནོ། །དེའི་སྲས་ཐང་ཟན་ཟུང་བྱ་བས་རྒྱལ་ས་བཟུང༌། དེའི་རྗེས་སུ།
དེའི་བློན་པོ་ཧང་ཆའོ་ཟེར་བ་ཞིག་གིས་ངོ་ལོག་བྱས་ནས་རྒྱལ་ས་ཕྲོགས། དེ་ནས་ལོང་ཞེས་བྱ་བའི་རྒྱལ་བརྒྱུད་རིགས་ལྔ་བྱུང་ནས། ལོ་ལྔ་བཅུའི་བར་དུ་རྒྱལ་ས་བཟུང༌། དེའི་རྗེས་སུ་ཅིའུ་ཐའི་དུ་ཟེར་བའི་རྒྱལ་པོ་བྱུང་ནས།
འདི་ནས་རྒྱལ་ས་མི་ཉག་ལ་ཤོར། འདིའི་རྒྱལ་བརྒྱུད་རིམ་པ་བརྒྱད་ཀྱི་བར་དུ་སྤན་ལོང་དུ་བྱུང་སྟེ། སྨན་རྩེ་ལྷ་བཙུན་གྱི་བར་དུའོ། །ཡང་རྒྱའི་རྒྱལ་ས་མི་ཉག་ལ་ཤོར་བའི་ལོ་རྒྱུས་ལ།
མི་ཉག་གི་རྒྱལ་ཁམས་ཐམས་ཅད་རྒྱའི་འོག་ན་ཡོད་པ་ལ། བྱང་ངོས་དང་འགའི་བར་ན། སྨོན་ཤྲི་ཞེས་པའི་རི་གཅིག་ལ་ཀླུ་བདུད་གདུག་པ་ཅན། སེ་ཧཱུ་ཟེར་བ་མཆོད་ན་འཕྲལ་གྱི་ཕན་བདེ་ཙམ་ལས་སྟེར་

མི་ནུས་ཞིང༌། མ་དགའ་ན་མཛེ་དང༌། སྨྱོ་འབོག་རྣམས་གློ་བུར་དུ་གཏོང་བའི་ཀླུ་བདུད་ཤིན་ཏུ་ཐུ་བ་ཞིག་ཡོད་པ་དེས་རྟ་པ་བདུན་དུ་སྤྲུལ་ནས་བྱང་ངོས་མཁར་ནང་དུ་ཕྱིན་ཏེ། བུད་མེད་ཤ་ཟའི་རིགས་ཤིག་ལ་རྟ་པ་དཔོན་དེ་ལྷན་དུ་འབྲེལ་བ་ལས།
ཟླ་དུས་ཐིམ་པ་དང་བུད་མེད་དེ་ལ་བུ་གཅིག་སྐྱེས་པ་དང༌། ནམ་མཁའ་ལ་སྔར་མེད་པའི་སྐར་མ་རྟགས་ཅན་ཞིག་ཤར་བས། རྒྱའི་རྩིས་པ་རྣམས་ཀྱིས་རྩིས་བྱས་པས་རྒྱལ་ས་ཕྲོགས་པའི་མི་གཅིག་ཡོད་པར་ཤེས་ནས།
རྒྱལ་པོ་ལ་ཞུས་པས། ལེགས་པར་ཚོལ་ཞིག་བྱ་བའི་ལུང་བྱུང་ནས། བཙལ་ཀྱང་མ་རྙེད་པས་དེ་ནས་བུ་དེ་ཆེར་སྐྱེས་ཏེ། ན་མཉམ་གྱི་བྱིས་པ་རྣམས་བསགས་ནས་ནགས་ཁྲོད་དུ་བསྡད་དེ།
ངོ་ལོག་བརྩམས་པ་ལས། བྱང་ངོས་ཀྱི་རྒན་མོ་མི་མ་ཡིན་པ་ཞིག་གིས་ཐབས་བསྟན་པ་ལ། ཟླ་བ་འདིའི་ཚེས་བཅོ་ལྔའི་ཉིན། ཁྱེད་རང་རྣམས་དམག་གྱིས་ལ་ཤོག རྟ་ལྕག་དང༌། རྟ་སྦངས་མང་པོ་རྨ་ཆུའི་ནང་དུ་བསྐྱུར།
དེ་ནས་རྒྱའི་རྒྱལ་པོའི་དམ་ཁ་ཁྱོད་ཀྱི་ལག་ཏུ་ཡོད་པའི་ཐབས་བྱེད་ཟེར་རོ། །དེ་ནས་ཚེས་བཅུ་བཞིའི་ཉིན་རྒན་མོ་དེས་ལྕགས་རིའི་སྟེང་དུ་བྲང་བརྡུང་གིན་ངུས་པས་རྒྱལ་པོས་ཅི་བྱུང་འདྲིར་བཏང་བྱུང་བ་ལ།
རྒན་མོ་ན་རེ། ལྷའི་དབང་པོ་བརྒྱ་བྱིན་གྱི་ལུང་གིས། མི་ཉག་གི་རྒྱལ་པོ་ཞིག་བསྐོས་ཡོད། ངེད་རང་རྣམས་ངོ་མ་བལྟས་ན། རྒྱའི་མི་གཅིག་ཀྱང་ལུས་པ་མི་འོང༌། སང་ཉིན་དམག་བསམ་གྱིས་མི་ཁྱབ་པ་འོང་བར་འདུག་ཟེར།
དེའི་རྒྱུ་མཚན་དྲིས་པས་ཁྱེད་རང་རྣམས་སང་ཉིན་རྨ་ཆུ་ལ་ལྟོས་དང༌། རྟ་ལྕག་དང་རྟ་སྦངས་ཀྱིས་ཆུའི་མདོག་འགྱུར་བ་འོང་ཟེར་རོ། །སང་སྔ་བར་རྨ་ཆུ་ལ་བལྟར་ཕྱིན་པས།
བདེན་པར་འདུག་ནས་ཤིན་ཏུ་སྐྲག་སྟེ། ད་ཅི་འཐད་བྱས་པས་རྒན་མོ་ན་རེ། ངོ་བལྟས་པ་འཐད་ཟེར་ནས། རྒྱལ་པོ་དཔོན་གཡོག་བདུན་

གྱིས་དམ་ཁ་སྐྱེལ་དུ་ཕྱིན་པས། ཀླུ་བདུད་དེའི་བུ་རྟ་པ་མང་པོ་དང་འཕྲད་དེ། དམ་ཁ་བླངས་རྒྱའི་རྒྱལ་པོ་བསད། དེ་ནས་རིམ་གྱིས་བློན་པོ་རྣམས་ཀྱང་བསད་ནས། རྒྱའི་རྒྱལ་ཁམས་མི་ཉག་གིས་དབང་བྱས་པས།
ཀླུ་བདུད་ཀྱི་བུ་མི་ཉག་རྒྱལ་པོ་དེའི་མིང་ཀྱང་ཕའི་མིང་ནས་དྲས་ཏེ། སེ་ཧཱུ་རྒྱལ་པོ་ཞེས་གྲགས། དེ་ནས་རྒྱལ་རབས་དྲུག་ན། མི་ཉག་གི་རྒྱལ་པོ་རྒྱལ་རྒོད་བྱ་བ་བྱུང༌། མི་ཉག་སེ་ཧཱུ་རྒྱལ་པོ་ནས་རྒྱལ་རྒོད་ཡན་ལ་ལོ་ཉིས་བརྒྱ་དྲུག་ཅུ་མི་ཉག་རྒྱལ་པོའི་བསྟན་པ་བྱུང་བ་ཡིན་ནོ།
།ཧོར་གྱི་རྒྱལ་པོ་ལ་སྔ་བ་གནམ་གྱི་བུ་སྦོར་ཐ་ཆེ། དེའི་སྲས་བ་ཆི་ཁན། དེའི་སྲས་ཐམ་ཆ། དེའི་སྲས་ཁི་ཆེ་མེར་ཁན།
འདི་གུ་རུའི་སྤྲུལ་པ་ཡིན་ཟེར། དེའི་སྲས་ཨའུ་ཛོམ་སྦོ་རོ་འོལ། དེའི་སྲས་ཨེ་ཀ་དེ་འུན། དེའི་སྲས་སེམས་ཟའོ་ཇི། དེའི་སྲས་ངབ་ཆུ། དེའི་སྲས་ངོར་བུན་ཆེར་ཁན། དེའི་རྗེས་ལ་ནག་མོ་ཨ་ལན།
དེའི་སྲས་བོ་ལ་པ། དེའི་སྲས་བོ་དོན་ཆར་མུ་ཁག དེའི་སྲས་ག་བི་ཆི། དེའི་སྲས་བི་ཁེར། དེའི་སྲས་མ་ནན་ཐོ་དོན། དེའི་སྲས་གའི་ཐུ་གན། དེའི་སྲས་བའི་ཤིང་ཐོར་དོག་ཤིང༌། དེའི་སྲས་བུ་དུམ་བི་ནིའི་ཁན།
དེའི་སྲས་གལ་བུ་ཁན། དེའི་སྲས་བར་ཐན་པ་དུར། དེའི་སྲས་ཡེ་བུན་ཀ་བ་དུར། དེའི་སྲས་ཐའི་ཛུང་ཛིང་ཁི། འདི་ཡན་རྒྱ་དང་མི་ཉག་གིས་བཟུང་ནས་ཧོར་ལ་བསྟན་པ་མེད། དེ་ནས་ཚེ་རིང་གནམ་གྱི་ཤེ་མང་ལ་བརྟེན་ནས།
སྟོབས་ཀྱི་དབང་ཐོབ་པའི་རྒྱལ་པོ། སངས་རྒྱས་མྱ་ངན་ལས་འདས་ནས་ལོ་སུམ་སྟོང་ཉིས་བརྒྱ་ལྔ་བཅུ་སོང་བ་ན། ཧོར་ཇིང་གིན་གན་གྱི་རྒྱལ་པོ་བྱོན་ནས། རྒྱ་དང་མི་ཉག་ཐམས་ཅད་འོག་ཏུ་བཅུག་ནས།
རྒྱལ་ས་ལོ་ཉི་ཤུ་རྩ་གསུམ་བཟུང༌། རྒྱལ་ཁམས་ལ་དབང་བསྒྱུར། ཇི་གིན་རྒྱལ་པོའི་གཅུང་པོ། ཨུ་རུ་ཀའི་རྒྱལ་པོ། ཇི་གིན་གན་གྱི་རྒྱལ་པོ་ལ། སྲས་བཞི་མདོ་འཆི་

རྒྱལ་པོ། འ་ཆ་རྟའི་རྒྱལ་པོ། གོའུ་ཏའི་རྒྱལ་པོ། འདིས་རྒྱལ་ས་ལོ་དྲུག ཐོ་ལོ་ནོ་ཡན་རྒྱལ་པོ་དང་བཞིའོ། །མདོ་འཆི་རྒྱལ་པོ་ལ་སྲས་བརྒྱད་བྱུང་བ། ཆ་ག་ཏའི་རྒྱལ་པོ་ལ་སྲས་དགུ། ཨོ་གུ་ཏའི་རྒྱལ་པོའི་སྲས་ཆེ་བ་གོ་ཡུག་རྒྱལ་པོ།
འདིས་རྒྱལ་ས་ལོ་ཕྱེད། དེའི་གཅུང་པོ་གོ་དན་ཁ་ཤི་ཁན། གོ་ཡུག་རྒྱལ་པོ་འདིས་རྒྱལ་ས་ཟླ་བ་དྲུག་ལ། སྲས་ལྔ་བྱོན་པའི་ཆེ་བ། མོན་ཁ་གན་གྱི་རྒྱལ་པོ། འདིས་རྒྱལ་ས་ལོ་དགུ།
གུ་བེ་ལྷ་སེ་ཆེན་གན་གྱི་རྒྱལ་པོ། འདི་སེ་ཆེན་རྒྱལ་པོ་ཡིན། ཧཱུ་ལ་ཧཱུ་འདི་སྟོད་ཧོར་གྱི་རྒྱལ་པོ་གདུལ་བྱ་ཆེ། ཟ་ཡིན་ཨེ་ཀ་བ་རི་བོ་ཁ་ཆེ། སེ་ཆེན་རྒྱལ་པོ་རྒྱལ་སར་བྱོན་པ་ཡན་དང༌།
སྟོན་པ་མྱ་ངན་ལས་འདས་པ་མན་ལ་ལོ་སུམ་སྟོང་དང་ཉིས་བརྒྱ་ལྔ་བཅུ་ང་བརྒྱད། ཡང་སེ་ཆེན་རྒྱལ་པོའི་བུ་མོ་ཆུང་བ་ཞིག་ལ། སྲས་བརྒྱད་འཁྲུངས་པའི། ཧྲཱུ་གར་ཆེ། ཨ་རོག་ཆེ། གོ་ལོད་དེ་མུར།
ཨེ་སེན་བ་ཁ༑ ཐོ་གན། གོ་གོ་ཆུ། རྡོ་རྗེའོ། །ཨ་རོག་ཆེའི་སྲས། རྒྱལ་པོ་ཐི་མུར་བོ་ཁ། ཙནྡན་ཇོ་བོ་བཞེངས་ནས་ལོ་སུམ་སྟོང་དང་ལྔ་བརྒྱ་སོང་ཞེས་རྒྱའི་དེབ་ཐེར་དང༌། བླ་མ་ཆོས་ཀྱི་རྒྱལ་པོའི་ཤེས་བྱ་རབ་གསལ་མཐུན་པར་འདུག་གོ
།སེ་ཆེན་རྒྱལ་པོས་ལོ་སུམ་ཅུ་སོ་ལྔ་རྒྱལ་ས་བཟུང་བའི་སྲས་བཞི་བྱོན་པ། རྡོ་རྗེ། ཇིམ་གིན། མངྒ་ལ། ནོ་མོ་གན་དང་བཞིའོ། །ཇིམ་གན་རྒྱལ་པོ་ལ་སྲས་གསུམ་ཡོད་པའི།
ཀ་མ་ལ་རྒྱལ་པོ། དྷརྨ་པཱ་ལ། ཨོལ་བྱ་ཐུལ་རྒྱལ་པོ། འདིས་རྒྱལ་ས་ལོ་བཅུ་གསུམ། དྷརྨ་པཱ་ལའི་རྒྱལ་པོ་དང༌། བཙུན་མོ་ཧོང་ཐའི་ཟུང་གཉིས་ལ་སྲས་གཉིས་བྱུང་བའི་གོ་ལུག་རྒྱལ་པོ། འདིས་རྒྱལ་ས་ལོ་བཞི།
ཨ་སུ་ཏ་བུ་ཡན་རྒྱལ་པོ། འདིས་རྒྱལ་ས་ལོ་དགུ། ཨ་སུ་ཏ་བུ་ཡན་རྒྱལ་པོ་ལ་སྲས་གཉིས་བྱུང་བའི། གེ་གན་རྒྱལ་པོ། སིདྡྷི་ཕ་ལ་རྒྱལ་པོའོ། །གེ་གན་རྒྱལ་པོའི་སྲས་ཀ་མ་ལ་རྒྱལ་པོ།
དེའི་སྲས་ཡེ་སུན་ཐེ་མུར་ཙི་དབང་རྒྱལ་པོ། འདིས་རྒྱལ་ས་ལོ་ལྔ༑ དེའི་སྲས་ར་ཁྱི་ཕག་རྒྱལ་པོ། འདིས་རྒྱལ་ས་ཞག་བཞི་བཅུ། གོ་ལུག་རྒྱལ་པོ་ལ་སྲས་

གསུམ་ཡོད་པའི་ཀུ་ཤ་ལ་རྒྱལ་པོ། འདིས་རྒྱལ་ས་ཟླ་བ་གཅིག་གོ་ལུག་རྒྱལ་པོ། ཐོ་གན་ཐི་མུར་ལྗ་དུ་ཏ་རྒྱལ་པོ། ཀུ་ཤ་ལའི་སྲས་རཏྣ་ཤྲི་རྒྱལ་པོ། འདིས་རྒྱལ་ས་ལོ་བཅུ་གཅིག དེའི་མཆེད་ཐོ་གན་ཐི་མུར་རྒྱལ་པོས་རྒྱལ་ས་ལོ་བཞི་བཅུ་ཞེ་བརྒྱད་བཟུང་ནས་རྒྱལ་ཁམས་ལ་དབང་ཐོབ་པ་ཡིན་ཞེས་འདི་ནས་རྒྱལ་ས་རྒྱའི་ཏའི་མིང་རྒྱལ་པོ་ལ་ཤོར་ཟེར།
རྒྱ་ཧོར་གཉིས་ཀྱི་ཡིག་ཆ་དཻབ་ཐེར་ལ་མཁས་པ། ཙེན་ཚེ་སློབ་དཔོན་ཤེས་རབ་ཡེ་ཤེས་ཀྱིས་གུང་ཐང་དུ་བསྒྱུར་བ་ལས།
སྡེ་གཙུག་ལག་ཁང་གཉིས་ཀྱི་བདག་པོ། རིགས་རུས་ཡོན་ཏན་ཐམས་ཅད་ཀྱི་མཆོག་ཏུ་གྱུར་པ། ཚལ་པ་ཐམས་ཅད་མཁྱེན་པ་སི་ཏུ་དགེ་བའི་བློ་གྲོས་ཀྱིས་དེབ་ཐེར་དུ་བསྒྲིགས་པ་ལས་ཟུར་ཙམ་བསྡུས་པ་ཡིན་གྱིས།
རྒྱ་ཧོར་གྱི་ཡིག་ཚང་རྒྱས་པར་ཤེས་འདོད་ན། དེབ་ཐེར་དེ་ཉིད་ལ་གཟིགས་ཤིག རྒྱ་ཧོར་གྱི་ཡུལ་དུ་དམ་པའི་ཆོས་དར་བ་དང༌། རྒྱལ་པོའི་རྣམ་གྲངས་ཇི་ལྟར་བྱོན་པ་བསྟན་པའི་ལེའུ་སྟེ་གསུམ་པའོ།།
།།བཞི་པ། འཕགས་པ་པདྨོ་ལ་འཁྲུངས་པ་ལས། ཡི་གེ་དྲུག་པའི་ཕན་ཡོན་བསྟན་པའི་སྐོར། དེ་ནས་བོད་ཁ་བ་ཅན་དུ་སངས་རྒྱས་ཀྱི་བསྟན་པ་དར་བ་ནི།
སྔོན་བཅོམ་ལྡན་འདས་འོད་མའི་ཚལ་ན་འཁོར་དགྲ་བཅོམ་པས་བསྐོར་ཏེ་བཞུགས་པའི་དབུས་སུ། སྨིན་མཚམས་ཀྱི་མཛོད་སྤུ་ནས་འོད་ཟེར་ཁ་དོག་ལྔ་ཚང་བ་འཇའི་ཕུང་པོ་ལྟ་བུ་ཞིག་འཕྲོས་ཏེ། བྱང་ཕྱོགས་ཁ་བ་ཅན་གྱི་རྒྱལ་ཁམས་སུ་སོང་བས།
དེ་ལ་བརྟེན་ནས་གཟིགས་ཏེ་ཞལ་འཛུམ་པ་མཛད་པ་དང༌། བྱང་ཆུབ་སེམས་དཔའ་སྒྲིབ་པ་རྣམ་སེལ་གྱིས་རྒྱུ་རྐྱེན་བཤད་དུ་གསོལ་ཞེས་གསོལ་བས། མདོ་སྡེ་པདྨ་དཀར་པོ་ལས།
བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དུས་གསུམ་གྱི་སངས་རྒྱས་གང་གིས་ཀྱང་གདུལ་བྱར་མ་གྱུར་པའི་གནས། འདྲེ་སྲིན་

དུ་མས་གང་བའི་མཐའ་འཁོབ་ཁ་བ་ཅན་གྱི་རྒྱལ་ཁམས་དེར། མ་འོངས་པའི་དུས་སུ་དམ་པའི་ཆོས་ཉི་མ་ཤར་བ་ལྟ་བུ་ཞིག་དར་ཞིང་རྒྱས་པར་འདུག་སྟེ། སེམས་ཅན་དེ་རྣམས་ཀྱང་ཐར་པ་བྱང་ཆུབ་ཀྱི་ལམ་ལ་འགོད་པར་འགྱུར་རོ།
། མཐའ་འཁོབ་དེ་འདུལ་བའི་གཉེན་པོ་ནི་འཕགས་པ་སྤྱན་རས་གཟིགས་དབང་ཕྱུག་ཡིན་ནོ། །དེ་གང་ཞེ་ན། འཕགས་པ་སྤྱན་རས་གཟིགས་དབང་ཕྱུག་དེས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པའི་ཚེ།
སངས་རྒྱས་སྟོང་གི་སྤྱན་སྔར་སྨོན་ལམ་བཏབ་སྟེ། བདག་གིས་དུས་གསུམ་སངས་རྒྱས་གང་གིས་ཀྱང་ཞབས་ཀྱིས་མ་བཅག་པའི་གནས། མཐའ་འཁོབ་ཁ་བ་ཅན་གྱི་རྒྱལ་ཁམས་ན་ཡོད་པའི་སེམས་ཅན་འདུལ་དཀའ་བ་དེ་རྣམས་ཐར་པ་བྱང་ཆུབ་ཀྱི་ལམ་ལ་འཁོད་པར་གྱུར་ཅིག
མཐའ་འཁོབ་དེ་ཡང་བདག་གིས་འདུལ་བའི་ཞིང་དུ་གྱུར་ཅིག བདག་འདྲེ་སྲིན་ལ་སོགས་སེམས་ཅན་དེ་དག་ཐམས་ཅད་ཀྱི་ཕ་མ་ལྟ་བུར་གྱུར་ཅིག འགྲོ་བ་སྒྲོལ་བའི་དེད་དཔོན་ལྟ་བུར་གྱུར་ཅིག
མུན་པ་སེལ་བའི་སྒྲོན་མེ་ལྟ་བུར་གྱུར་ཅིག དུས་གསུམ་སངས་རྒྱས་ལ་སོགས་པ་དེ་བཞིན་གཤེགས་པ་ཐམས་ཅད་ཀྱིས་གསུངས་པའི་ཆོས་ཐམས་ཅད་མཐའ་འཁོབ་ཀྱི་ཡུལ་དེར་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག
སེམས་ཅན་དེ་རྣམས་ཀྱིས་དཀོན་མཆོག་གསུམ་གྱི་མཚན་ཐོས་ཏེ་སྐྱབས་སུ་སོང་ནས། བདེ་འགྲོ་མཐོ་རིས་ཀྱི་ལུས་ཐོབ་སྟེ། དམ་པའི་ཆོས་ལ་ལོངས་སྤྱོད་པར་གྱུར་ཅིག
བདག་གིས་གང་ལ་གང་འདུལ་གྱིས་སེམས་ཅན་རྣམས་སྨིན་ཅིང་གྲོལ་ནས། མཐའ་འཁོབ་དེ་ཡང་རིན་པོ་ཆེའི་གླིང་ལྟ་བུར་གྱུར་ཅིག དེ་ཁོ་ན་ཉིད་དུ་གྱུར་ཅིག་ཅེས་སྨོན་ལམ་བཏབ་པས། དེའི་སྨོན་ལམ་གྱི་མཐུ་ལ་བརྟེན་ནས།
དུས་གསུམ་སངས་རྒྱས་གང་གིས་ཀྱང་མ་ཐུལ་བར་

སྤྱན་རས་གཟིགས་ཀྱིས་འདུལ་བའི་ཞིང་ཁམས་སུ་གྱུར་པའི་རྒྱུ་མཚན་དེ་ཡིན་ནོ།། ཞེས་གསུངས་ཏེ། ཐུགས་ཀ་ནས་འོད་ཟེར་དཀར་པོ་པུན་ཌ་རཱི་ཀའི་མེ་ཏོག་ལྟ་བུ་ཞིག་འཕྲོས་ཏེ། འཇིག་རྟེན་གྱི་ཁམས་སྣང་བར་བྱས་ཏེ།
ནུབ་ཕྱོགས་བདེ་བ་ཅན་དུ་སོང་ནས་སངས་རྒྱས་སྣང་བ་མཐའ་ཡས་ཀྱི་ཐུགས་ཀར་ཐིམ་མོ། །ཡང་སངས་རྒྱས་སྣང་བ་མཐའ་ཡས་ཀྱི་ཐུགས་ཀ་ནས་འོད་ཟེར་ཞིག་འཕྲོས་ཏེ། མཚོ་པདྨ་ཅན་དུ་ཐིམ་པར་གྱུར་ནས་མཐའ་འཁོབ་ཁ་བ་ཅན་འདུལ་བའི་སངས་རྒྱས་སྤྲུལ་སྐུ་གཅིག་འབྱོན་པར་ལུང་བསྟན་ནོ།
།བདེ་བ་ཅན་གྱི་ཞིང་ཁམས་དེ་ན་རིན་པོ་ཆེ་གསེར་གྱི་ས་གཞི་ལ། མིག་མངས་རིས་སུ་བྲིས་པ་ལས། །འབྱུང་བ་ས་རྡོ་བྱ་བའི་མིང་ཡང་མེད།
།ཡེ་ཤེས་གསལ་བའི་མེ་འབར་བས། །འབྱུང་བ་མེ་ཡི་མིང་ཡང་མེད། །ཡན་ལག་བརྒྱད་ལྡན་ཆུ་འབབ་པས། །འབྱུང་བ་ཆུ་ཡི་མིང་ཡང་མེད། ། བྱང་ཆུབ་ཤིང་གིས་མཛེས་པ་ལ། །ཤིང་རྩི་ནགས་ཀྱི་མིང་ཡང་མེད།
།བསམ་གཏན་ཟས་ཀྱིས་འཚོ་བ་ལ། །བཀྲེས་ཤིང་སྐོམ་པའི་མིང་ཡང་མེད། །ཚུལ་ཁྲིམས་རྣམ་དག་གོས་གྱོན་པས། །སྣལ་མ་གོས་ཀྱི་མིང་ཡང་མེད། །རང་གི་འོད་དང་ལྡན་པ་ལས། །ཉི་ཟླ་བྱ་བའི་མིང་ཡང་མེད།
།ཐམས་ཅད་བཟོད་པའི་སྟོབས་ལྡན་པས།། འཐབ་ཅིང་རྩོད་པའི་མིང་ཡང་མེད། །བདེ་བ་ཆེན་པོ་མ་ལགས་པ། །སྡུག་བསྔལ་བྱ་བའི་མིང་ཡང་མེད། །མྱ་ངན་འདས་པ་མ་ལགས་པ། །འཁོར་བ་བྱ་བའི་མིང་ཡང་མེད།
།སངས་རྒྱས་སྐུ་གསུམ་མ་ལགས་པ། །སེམས་ཅན་བྱ་བའི་མིང་ཡང་མེད། །རྡོ་རྗེ་ཚེ་ལ་མངའ་བརྙེས་པས། །རྒས་ཤིང་འཆི་བའི་མིང་ཡང་མེད། ། འབྱུང་བཞིའི་ལུས་འདི་མ་བླངས་པས། །ན་ཚ་བྱ་བའི་མིང་ཡང་མེད།
།པདྨའི་སྡོང་པོར་རྫུས་སྐྱེས་པས། །སྐྱེ་བ་རྣམ་བཞིའི་མིང་ཡང་མེད། །བདེ་བ་ཅན་གྱི་ཞིང་

ཁམས་དེ་ན། ཆོས་རྒྱལ་བཟང་པོ་མཆོག་ཅེས་བྱ་བ་བཞུགས་པ་དེས། སངས་རྒྱས་ལ་མེ་ཏོག་འབུལ་བ་ལ། མཚོ་པདྨ་ཅན་གྱི་འགྲམ་དུ། འཁོར་རྣམས་མེ་ཏོག་ཐུ་བ་ལ་བཏང་དུས་མཚོའི་ནང་ན་པདྨའི་སྡོང་པོ་ཆེན་པོ་གཅིག་ལ་ཡལ་ག་ནི་གཉའ་ཤིང་ཙམ།
ལོ་མ་ནི་ཕུབ་ཙམ། དེའི་འདབ་མ་སྟོང་ལྡན་གྱི་དཀྱིལ་ན། ཟེའུ་འབྲུ་རྫ་མ་ཙམ་ཞིག་ལ་འོད་ཟེར་སྣ་ཚོགས་འཕྲོ་བ་ཞིག་མཐོང་ངོ༌། །མཐོང་ནས་ཀྱང་རྒྱལ་པོ་ལ་ཞུས་པས། ངོ་མཚར་སྐྱེས་ནས་གཟིངས་ཆེན་པོ་ཞིག་བྱས།
མཆོད་པ་སྣ་ཚོགས་ཐོགས་ཏེ། རྒྱལ་པོ་འཁོར་བཅས་ཀྱིས་པདྨའི་སྡོང་པོ་དེའི་རྩར་བྱོན་ནས་མཆོད་པ་ཕུལ། སྨོན་ལམ་བཏབ་སྟེ་ཟེ་འབྲུ་དེ་ཚལ་པ་བཞིར་གཤགས་པའི་ནང་ནས་མཐའ་འཁོབ་ཁ་བ་ཅན་འདུལ་བའི་གཉེན་པོ་རྫུས་སྐྱེས་ཀྱི་སྤྲུལ་པའི་སྐུ།
ཞབས་གཉིས་རྡོ་རྗེ་སྐྱིལ་ཀྲུང་དུ་བཞུགས་པ། ཞལ་གཅིག་ཕྱག་བཞི་པ། དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་འོག་མ་ན་ཤེལ་དཀར་གྱི་ཕྲེང་བ་འཛིན་པ།
གཡོན་གྱི་འོག་མ་ན་པདྨ་དཀར་པོ་བཟུང་ནས་སྙན་གྱི་ཐད་དུ་ཁ་ཕྱེ་བ། མཚན་དང་དཔེ་བྱད་ཀྱིས་བརྒྱན་པ། རིན་པོ་ཆེའི་རྒྱན་དུ་མས་སྤྲས་པ། དར་སྣ་ཚོགས་ཀྱི་ན་བཟའ་གསོལ་བ།
སྐུ་མདོག་གངས་རིའི་ཕུང་པོ་ལ་ཉི་མ་ཤར་བ་ལྟ་བུར་ཡོད་པ། རི་དྭགས་ཨེ་ན་ཡའི་ལྤགས་པ་ཕྲག་པ་གཡོན་པ་ལ་བཀལ་ནས་ནུ་མ་བཀབ་པ། རལ་པའི་ཟུར་ཕུད་ལྔ་དང་ལྡན་ཞིང་རིན་པོ་ཆེས་དབུ་བརྒྱན་པ།
ཞལ་འཛུམ་ཞིང་ཡིད་དུ་འོང་བ། འོད་དང་འོད་ཟེར་ཕྱོགས་བཅུར་འཕྲོ་བ་ཞིག་བྱོན་པ་དང༌། རྒྱལ་པོ་འཁོར་དང་བཅས་པ་དགའ་ཞིང་མགུ་ལ་ཡི་རངས་པར་གྱུར་ཏེ། རོལ་མོ་དུ་མ་དང་བཅས་ནས་རྒྱལ་པོའི་ཕོ་བྲང་དུ་གདན་དྲངས་སོ།
།དེ་ནས་རྒྱལ་པོས་སངས་རྒྱས་སྣང་བ་མཐའ་ཡས་ལ་འདི་སྐད་ཅེས་གསོལ་ཏོ། །པདྨ་

ཅན་ནས་པདྨའི་ཟེ་འབྲུ་ལས། །བརྫུས་ཏེ་འཁྲུངས་པའི་སྤྲུལ་སྐུ་ཟུར་ཕུད་ཅན། ། གངས་རིའི་མདོག་ཅན་རིན་ཆེན་རྒྱན་གྱིས་སྤྲས། །ཡིད་འོང་གཟུགས་མཛེས་མཐོང་བས་སེམས་ཡིད་འཕྲོག །ངོ་མཚར་མཚན་དཔེས་བརྒྱན་པའི་སྤྲུལ་སྐུ་འདི།།
བདག་གི་གདུང་བརྒྱུད་འཛིན་པའི་རྒྱལ་བུའམ། །སེམས་ཅན་དོན་མཛད་སྤྲུལ་པའི་སྐུ་གཅིག་ལགས། །ཞེས་གསོལ་བས། སངས་རྒྱས་སྣང་བ་མཐའ་ཡས་ཀྱིས་བཀའ་སྩལ་པ། ཡན་ལག་བརྒྱད་ལྡན་པདྨ་རྒྱས་པའི་མཚོ།
།པདྨ་ལས་འཁྲུངས་རྒྱལ་སྲས་སྤྲུལ་པའི་སྐུ། །ཐུགས་རྗེ་ཆེན་པོ་འཕགས་པ་སྤྱན་རས་གཟིགས། ། ཀུནྡའི་མདོག་ཅན་རིན་ཆེན་རྒྱན་གྱིས་མཛེས། །མཚན་དཔེ་ངོ་མཚར་ལྡན་པའི་སྐུ་མཆོག་འདི།
ཁྱོད་ཀྱི་རྒྱལ་བརྒྱུད་འཛིན་པའི་འོས་མིན་ཅིང༌། །མཐའ་འཁོབ་ཁ་བ་ཅན་གྱི་རྒྱལ་ཁམས་དེར། །ཐུགས་རྗེ་ཆེན་པོས་འགྲོ་བའི་དོན་མཛད་པ། །གང་ལ་གང་འདུལ་སྤྲུལ་པའི་སྐུ་གཅིག་ལགས། །ཞེས་གསུངས་སོ།
།དེའི་ཚེ་ས་ཡང་རྣམ་པ་དྲུག་ཏུ་གཡོས་ཏེ་ལྷ་རྣམས་ཀྱིས་མེ་ཏོག་གི་ཆར་ཕབ་བོ། །དེ་ནས་སངས་རྒྱས་སྣང་བ་མཐའ་ཡས་ཀྱིས་སྤྲུལ་སྐུ་དེའི་དབུ་ལ་ཕྱག་བཞག་ནས་བཀའ་སྩལ་པ། རིགས་ཀྱི་བུ་མཐའ་འཁོབ་ཁ་བ་ཅན་ན་གནས་པའི་སེམས་ཅན་རྣམས་འདས་པའི་སངས་རྒྱས་རྣམས་ཀྱིས་ཀྱང་མ་ཐུལ།
མ་འོངས་པའི་སངས་རྒྱས་ཀྱིས་ཀྱང་འདུལ་བར་མ་གྱུར། ད་ལྟའི་སངས་རྒྱས་རྣམས་ཀྱིས་ཀྱང་འདུལ་དཀའ་བ་དེ། སྔོན་གྱི་སྨོན་ལམ་གྱི་མཐུ་ལ་བརྟེན་ནས་འདུལ་བར་འགྱུར་བ་ལེགས་སོ།
།ལེགས་སོ། ཁ་བ་ཅན་ན་གནས་པའི་སེམས་ཅན་རྣམས་ཀྱིས། འཕགས་པ་ཁྱེད་ཀྱི་སྐུ་མཐོང་ཞིང༌། ཡི་གེ་དྲུག་པའི་སྒྲ་ཐོས་ནས། དེ་མ་ཐག་ཏུ་ངན་སོང་གསུམ་ལས་ཐར་ཏེ།
བདེ་འགྲོ་མཐོ་རིས་ཀྱི་ལུས་ཐོབ་པར་གྱུར་ཅིག ཁ་བ་ཅན་ན་གནས་པའི་འདྲེ་

སྲིན་དང༌། གདོན་བགེགས་དང༌། ཤ་ཟ་ལ་སོགས་པ་སེམས་ཅན་རྣམས་ཀྱི་མདངས་འཕྲོག་པ། སྲོག་ལ་བར་དུ་གཅོད་པ་དེ་དག་ཐམས་ཅད་ཀྱིས་འཕགས་པ་ཁྱེད་ཀྱི་སྐུ་མཐོང་ཞིང་ཡི་གེ་དྲུག་པའི་སྒྲ་ཐོས་ནས། གནོད་པའི་བསམ་པ་རབ་ཏུ་ཞི་སྟེ།
ཕན་བདེ་དང་སྙིང་རྗེ་བྱང་ཆུབ་ཀྱི་སེམས་དང་ལྡན་པར་གྱུར་ཅིག ཁ་བ་ཅན་ན་གནས་པའི་སེམས་ཅན་སྟག་དང༌། གཟིག་དང༌། དོམ་དང༌། དྲེད་དང༌། གཅན་གཟན་མ་རུངས་པ་གདུག་པའི་སེམས་དང་ལྡན་ཞིང༌།
ངར་སྐད་ཐོས་པ་ཙམ་གྱིས་སྐྲག་པར་བྱེད་པ། སྲོག་ཕྲོགས་ནས། ཤ་ལ་ཟ་ཞིང༌། ཁྲག་ལ་འཐུང་བ་དེ་དག་གིས་འཕགས་པ་ཁྱེད་ཀྱི་སྐུ་མཐོང་ཞིང༌། ཡི་གེ་དྲུག་པའི་སྒྲ་ཐོས་པ་ཙམ་གྱིས་གདུག་པའི་བསམ་པ་རབ་ཏུ་ཞི་ནས།
ཕན་ཚུན་ཕ་མ་ལྟར་བྱམས་པ་ལ་གནས་པར་གྱུར་ཅིག ཁ་བ་ཅན་ན་གནས་པའི་སེམས་ཅན་གང་དག་བཀྲེས་དང་སྐོམ་པས་ལུས་གཟིར་ཅིང༌། སྡུག་བསྔལ་ལ་ཉམ་ཐག་པ་དེ་དག་ཐམས་ཅད་འཕགས་པ་ཁྱེད་ཀྱི་སྐུ་མཐོང་ཞིང༌།
ཡི་གེ་དྲུག་པའི་སྒྲ་ཐོས་པ་ཙམ་གྱིས་ཟས་སྐོམ་བདུད་རྩིའི་ཆར་བབ་ནས། ཅི་འདོད་པའི་ཡིད་ཚིམ་སྟེ། བཀྲེས་སྐོམ་གྱི་སྡུག་བསྔལ་རབ་ཏུ་ཞི་བར་གྱུར་ཅིག ཁ་བ་ཅན་ན་གནས་པའི་སེམས་ཅན་ངན་པ་དང༌།
ལོང་བ་དང༌། ནད་པ་དང༌། དབང་པོ་མ་ཚང་བ་དང༌། མགོན་མེད་ཅིང་སྐྱབས་མེད་པར་གྱུར་པ་དེ་དག་ཐམས་ཅད་ཀྱིས། འཕགས་པ་ཁྱེད་ཀྱི་སྐུ་མཐོང་ཞིང༌། ཡི་གེ་དྲུག་པའི་སྒྲ་ཐོས་པ་ཙམ་གྱིས་ནད་ཐམས་ཅད་ལས་ཡོངས་སུ་ཐར་ཞིང༌།
དབང་པོ་ཐམས་ཅད་ཚང་ལ་མཐུ་སྟོབས་དང་ལྡན་པར་གྱུར་ཅིག ཁ་བ་ཅན་གྱི་སེམས་ཅན་རྣམས་ཀྱིས་འཕགས་པ་ཁྱེད་ཀྱི་སྐུ་མཐོང་བ་དང༌། འཆི་བའི་ཚེ་བསྲིང་བར་གྱུར་ཅིག
ན་བའི་སྨན་ཆེན་པོར་གྱུར་ནས་ནད་ལས་ཐར་བར་གྱུར་

ཅིག མགོན་མེད་པ་རྣམས་ཀྱི་མགོན་དུ་གྱུར་ཅིག སྐྱབས་མེད་པ་རྣམས་ཀྱི་སྐྱབས་སུ་གྱུར་ཅིག མཐའ་འཁོབ་ཁ་བ་ཅན་གྱི་ཡུལ་དུ། ཡི་དམ་ལྷའི་སྐལ་བ་ནི་ཐུགས་རྗེ་ཆེན་པོ་ཡིན་ནོ། །ཡི་དམ་ཁྱེད་ལ་བརྟེན་ནས་མ་འོངས་པའི་དུས་སུ་མཐའ་འཁོབ་དེར་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་བྱོན་ནས།
སངས་རྒྱས་ཀྱི་བསྟན་པ་དར་ཞིང་རྒྱས་པར་འགྱུར་རོ། །ཆོས་ཀྱི་སྐལ་བ་ནི་ཡི་གེ་དྲུག་པ་འདི་ཡིན་ཏེ།
སྙིང་པོ་འདི་ལ་བརྟེན་ནས། མ་འོངས་པའི་དུས་སུ་མཐའ་འཁོབ་དེར། སངས་རྒྱས་ཀྱིས་གསུངས་པའི་ཆོས་ཐམས་ཅད་དར་ཞིང་རྒྱས་པར་འགྱུར་ཏེ། དམ་པའི་ཆོས་ལ་ལོངས་སྤྱོད་པར་འགྱུར་རོ། །ཨོཾ་མ་ཎི་པདྨེ་ཧཱུྃ༑
ཡི་གེ་དྲུག་པ་འདི་ནི་སངས་རྒྱས་ཐམས་ཅད་ཀྱི་དགོངས་པ་གཅིག་ཏུ་བསྡུས་པའི་བདག་ཉིད། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་རྩ་བ་གཅིག་ཏུ་བསྡུས་པའི་སྙིང་པོ། སངས་རྒྱས་རིགས་ལྔ་དང་གསང་བའི་བདག་པོ་རྣམས་ཀྱི་སྙིང་པོ་ཡིག་འབྲུ་རེ་རེ་ནས་བསྡུས་པའི་གཟུངས་སྔགས།
དགེ་ལེགས་དང་ཡོན་ཏན་ཐམས་ཅད་ཀྱི་འབྱུང་གནས། ཕན་བདེའི་དངོས་གྲུབ་ཐམས་ཅད་ཀྱི་རྩ་བ། མཐོ་རིས་དང་ཐར་པའི་ལམ་ཆེན་པོ་ཡིན་ནོ།
།ཨོཾ་མ་ཎི་པདྨེ་ཧཱུྃ། ཆོས་ཐམས་ཅད་ཀྱི་སྙིང་པོ་གསུང་མཆོག་ཡི་གེ་དྲུག་པ་འདི་ལན་ཅིག་མཐོང་བས་ཀྱང༌། ཕྱིར་མི་ལྡོག་པའི་ས་ཐོབ་སྟེ། འགྲོ་བ་སྒྲོལ་བའི་དེད་དཔོན་དུ་འགྱུར་རོ།
།ཐོས་པས་ཀྱང་བདེ་འགྲོ་མཐོ་རིས་ཀྱི་ལུས་ཐོབ་སྟེ། འགྲོ་བ་སྒྲོལ་བའི་དེད་དཔོན་དུ་འགྱུར་རོ། །གྲོག་སྦུར་རམ། དུད་འགྲོ་འཆི་ཁ་མའི་རྣ་བར་ཐོས་ན། ལུས་དེ་ལས་གྲོལ་ཏེ་བདེ་བ་ཅན་དུ་སྐྱེ་བར་འགྱུར་རོ།
།དྲན་པས་ཀྱང་གངས་ལ་ཉི་མ་ཕོག་པ་དང་འདྲ་སྟེ། ཚེ་ཐོག་མ་མེད་པ་ནས་བསགས་པའི་ལས་ངན་གྱི་སྡིག་སྒྲིབ་ཐམས་ཅད་དག་ནས།

བདེ་བ་ཅན་དུ་སྐྱེ་བར་འགྱུར་རོ། །རེག་ན་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་དབང་བསྐུར་ཐོབ་པ་ཡིན་ནོ། །ལན་ཅིག་བསྒོམ་པ་ཙམ་གྱིས་ཐོས་བསམ་སྒོམ་གསུམ་གྱི་གོ་ཆོད་ནས། སྣང་ཚད་ཆོས་སྐུར་ཤར།
འགྲོ་དོན་ཕྲིན་ལས་ཀྱི་གཏེར་ཁ་ཕྱེ་བ་ཡིན་ནོ། །ལུས་ལ་བཅང་ན་རིགས་ཀྱི་བུ་དེའི་ལུས་སངས་རྒྱས་ཀྱི་རིང་བསྲེལ་དུ་གྱུར་ནས། བཞི་བརྒྱ་རྩ་བཞིའི་ནད་ཀྱིས་མི་ཚུགས་ཤིང༌། མེ་དང༌། ཆུ་དང༌།
དུག་དང༌། མཚོན་དང༌། སྟེང་འོག་གི་གདོན་ལ་སོགས་པ་གང་གིས་ཀྱང་མི་ཚུགས་པར་འགྱུར་རོ། །ཡི་གེ་དྲུག་པ་འདི་རིན་པོ་ཆེའམ། རས་སམ། ཤོག་གུའམ། ཤིང་ཤུན་ནམ། ཐ་ན་ས་དང༌། རྡོ་ལ་སོགས་པ་ལ་བྲིས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འབྲི་རུ་བཅུག་པ་ཡིན་ཏེ།
ཚེ་འདིར་བདེ་སྐྱིད་ལ་ལོངས་སྤྱད་ནས། ཚེ་གཅིག་ལུས་གཅིག་ལ་སངས་རྒྱས་པའི་འབྲས་བུ་ཐོབ་པར་འགྱུར་ཏེ། དེ་ལ་ཐེ་ཚོམ་དང་ཡིད་གཉིས་མ་བྱེད་ཅིག
གཞན་ཡང་རིའི་རྒྱལ་པོ་རི་རབ་སྲང་ལ་གཞལ་བར་ནུས་ཀྱི། ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཚད་ནི་སུས་ཀྱང་བགྲང་བར་མི་ནུས་སོ། །རྡོ་རྗེའི་བྲག་ལ་ཀཱ་ཤི་ཀའི་རས་ཀྱིས་ལོ་བརྒྱ་བརྒྱ་ན་ལན་རེ་ཕྱིས་ན་ཟད་པར་ནུས་ཀྱི།
ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཚད་ནི་སུས་ཀྱང་བགྲང་བར་མི་ནུས་ སོ༑ ༑རྒྱ་མཚོ་ཆེན་པོའི་ཆུ་ཐིགས་པ་རེ་རེ་ནས་བགྲང་བར་ནུས་ཀྱི།
ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཚད་ནི་སུས་ཀྱང་བགྲང་བར་མི་ནུས་སོ། ཁ་བ་ཅན་གྱི་རྡུལ་ཕྲ་རབ་རྩི་ཤིང་ནགས་ཚལ་རྣམས་རེ་རེ་ནས་བགྲང་བར་ནུས་ཀྱི༑ ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཚད་ནི་སུས་ཀྱང་བགྲང་བར་མི་ནུས་སོ།
།དེ་བཞིན་དུ། ཁང་པ་དཔག་ཚད་བརྒྱ་ཏིལ་གྱིས་བཀང་སྟེ་ཉིན་

རེ་བཞིན་རྡོག་པོ་རེ་རེ་ནས་ཕྱིར་བསྐྱུར་ན་ཟད་པར་ནུས་ཀྱི། ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཚད་ནི་སུས་ཀྱང་བགྲང་བར་མི་ནུས་སོ། །ཟླ་བ་བཅུ་གཉིས་སུ་ཉིན་མཚན་མེད་པར་ཆར་གྱི་རྒྱུན་མི་ཆད་པར་འབབ་པའི་རྡོག་པོ་རེ་རེ་ནས་འདྲེན་པར་ནུས་ཀྱི།
ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཚད་ནི་སུས་ཀྱང་བགྲང་བར་མི་ནུས་སོ། །འདི་ལྟ་སྟེ། རིགས་ཀྱི་བུ་མང་དུ་བརྗོད་མི་དགོས་ཀྱིས།
ང་དང་འདྲ་བའི་དེ་བཞིན་གཤེགས་པ་བྱེ་བ་ལ་བསྙེན་ཅིང་བཀུར་བས་མཉེས་པར་བྱས་པའི་བསོད་ནམས་ཀྱི་ཚད་ནི་བགྲང་བར་ནུས་ཀྱི༑ ཡི་གེ་དྲུག་པ་ལན་ཅིག་བཟླས་པའི་བསོད་ནམས་ཀྱི་ཕུང་པོའི་ཚད་ནི་སུས་ཀྱང་བགྲང་བར་མི་ནུས་སོ།
།ཨོཾ་མ་ཎི་པདྨེ་ཧཱུྃ། ཨོཾ་གྱིས་ལྷ་སྐྱེ་འཆིའི་སྡུག་བསྔལ་སེལ། མ་ཡིས་ལྷ་མ་ཡིན་འཐབ་རྩོད་ཀྱི་སྡུག་བསྔལ་སེལ། ཎི་ཡིས་མི་སྐྱེ་རྒ་ན་འཆིའི་སྡུག་བསྔལ་སེལ།
པད་ཀྱིས་དུད་འགྲོ་བཀོལ་སྤྱོད་ཀྱི་སྡུག་བསྔལ་སེལ། མེ་ཡིས་ཡི་དྭགས་བཀྲེས་སྐོམ་གྱི་སྡུག་བསྔལ་སེལ། ཧཱུྃ་གིས་དམྱལ་བ་ཚ་གྲང་གི་སྡུག་བསྔལ་སེལ། སངས་རྒྱས་ཀུན་གྱིས་བསྔགས་གྱུར་པས།
།དམ་ཆོས་ཐམས་ཅད་བསྡུས་པའི་བཅུད། །འགྲོ་བ་ཀུན་གྱི་དཔལ་དུ་ཤར། །ཡི་གེ་དྲུག་པའི་དབང་ཅིག་བསྐུར། །སངས་རྒྱས་ཀུན་གྱི་སྙིང་པོའི་དབང༌། །དེ་རིང་ཁྱེད་ལ་བསྐུར་བར་བགྱི། །སངས་རྒྱས་ཐམས་ཅད་འདུས་ནས་ནི།
།རིག་སྔགས་རྒྱལ་པོའི་དབང་ཅིག་བསྐུར། །ཨོཾ་ནི་སྦྱིན་པའི་ཕ་རོལ་ཕྱིན། །སེར་སྣ་མེད་པའི་བཅོམ་ལྡན་འདས། ། སངས་རྒྱས་ཀུན་འདུས་ཆོས་ཀྱི་སྐུ། །དབང་བསྐུར་བྱིན་གྱིས་བརླབ་ཏུ་གསོལ།
། མ་ནི་བཟོད་པའི་ཕ་རོལ་ཕྱིན། ཁྲོ་བ་མེད་པའི་བཅོམ་ལྡན་འདས། །བདེ་བ་ཆེན་པོ་ལོངས་སྤྱོད་རྫོགས། །དབང་བསྐུར་བྱིན་གྱིས་བརླབ་ཏུ་གསོལ། །ཎི་ནི་ཚུལ་

ཁྲིམས་ཕ་རོལ་ཕྱིན། །ཉོན་མོངས་སྐྱོན་བྲལ་བཅོམ་ལྡན་འདས། །སྐུ་གསུམ་ལྷུན་གྲུབ་སྤྲུལ་པའི་སྐུ། །དབང་བསྐུར་བྱིན་གྱིས་བརླབ་ཏུ་གསོལ། །པད་ནི་བསམ་གཏན་ཕ་རོལ་ཕྱིན། །རྣམ་གཡེང་མེད་པའི་བཅོམ་ལྡན་འདས།
།ཤེས་བྱ་ཐམས་ཅད་མཁྱེན་པའི་སྐུ། །དབང་བསྐུར་བྱིན་གྱིས་བརླབ་ཏུ་གསོལ། །མེ་ནི་བརྩོན་འགྲུས་ཕ་རོལ་ཕྱིན། །ལེ་ལོ་མེད་པའི་བཅོམ་ལྡན་འདས། །མཁྱེན་བརྩེ་འགྲོ་ལ་ཁྱབ་པའི་གསུང༌། །དབང་བསྐུར་བྱིན་གྱིས་བརླབ་ཏུ་གསོལ།
།ཧཱུྃ་ནི་ཤེས་རབ་ཕ་རོལ་ཕྱིན། །ཕྲིན་ལས་ཀུན་འདུས་བཅོམ་ལྡན་འདས། །མཐུ་སྟོབས་གཅིག་ཏུ་བསྡུས་པའི་ཐུགས། །དབང་བསྐུར་བྱིན་གྱིས་བརླབ་ཏུ་གསོལ། །གསུང་ཡི་གེ་དྲུག་པ་རྡོ་རྗེའི་སྒྲ།
།སངས་རྒྱས་ཀུན་གྱིས་བྱིན་བརླབས་པའི། །ཆོས་ཀྱི་སྙིང་པོ་བླ་ན་མེད། །དབང་བསྐུར་བྱིན་གྱིས་བརླབ་ཏུ་གསོལ། དབང་བསྐུར་དྲི་མ་དག་ཆུ་ལྷག་མ་ཡར་ལུད་པས། སྤྱི་བོར་འོད་དཔག་མེད་པས་དབུ་བརྒྱན་པར་གྱུར།
ཨོཾ་ནི་ཡེ་ཤེས་ལྔ་དང་ལྡན། །མ་ནི་ཐུགས་རྗེ་ཀུན་ལ་ཁྱབ། །ཎི་ཡིས་འགྲོ་དྲུག་འདྲེན་པར་བྱེད། །པད་ཀྱིས་སྡུག་བསྔལ་ཐམས་ཅད་ཞི། །མེ་ཡིས་སྡིག་སྒྲིབ་སྲེག་པར་བྱེད།
།ཧཱུྃ་གིས་ཡོན་ཏན་ཐམས་ཅད་འདས། །ཡི་གེ་དྲུག་པའི་བྱིན་རླབས་ཀྱིས། ཁ་བ་ཅན་པའི་སེམས་ཅན་རྣམས། །ཐར་པའི་ལམ་ལ་འཁོད་པར་ཤོག །རྒྱལ་བ་ཀུན་གྱིས་བྱིན་བརླབས་པའི། །ཡང་སྙིང་འདུས་པའི་སྙིང་པོ་འདི།
།ཕན་བདེ་ཀུན་གྱི་འབྱུང་གནས་ཡིན། །དངོས་གྲུབ་ཀུན་གྱི་རྩ་བ་ཡིན། །མཐོ་རིས་བགྲོད་པའི་སྐས་ཀ་ཡིན། །ངན་སོང་འགོག་པའི་སྒོ་མོ་ཡིན། །འཁོར་བ་སྒྲོལ་བའི་གྲུ་གཟིངས་ཡིན།
།མུན་པ་སེལ་བའི་སྒྲོན་མེ་ཡིན། །དུག་ལྔ་འཇོམས་པའི་དཔའ་བོ་ཡིན། ། སྡིག་སྒྲིབ་བསྲེག་པའི་མེ་དཔུང་ཡིན། །སྡུག་བསྔལ་བརྡུང་བའི་ཐོ་བ་ཡིན། །

མཐའ་འཁོབ་འདུལ་བའི་གཉེན་པོ་ཡིན། ཁ་བ་ཅན་པའི་ཆོས་སྐལ་ཡིན། །མདོ་རྒྱུད་བསྟན་བཅོས་དུ་མ་དང༌། །ཐོས་བསམ་སྒོམ་གསུམ་ཐམས་ཅད་ཀྱི། །སྙིང་པོ་གཅིག་ཏུ་བསྡུས་པའི་བཅུད། །གཅིག་ཆོག་རྒྱལ་པོ་རིན་པོ་ཆེ།
།ཡི་གེ་དྲུག་པ་འདི་ཟློས་ཤིག །གཟུངས་སྔགས་འདི་ཡི་བྱིན་རླབས་ཀྱིས། ཁ་བ་ཅན་གྱི་མཐའ་འཁོབ་དེར། །སེམས་ཅན་སྨིན་གྲོལ་ལམ་ལ་འཁོད། །དམ་ཆོས་དར་ཞིང་རྒྱས་པར་འགྱུར། །ཞེས་ལུང་བསྟན་ཏོ།
།འཕགས་པ་པདྨ་ལ་འཁྲུངས་པ་ལས། ཡི་གེ་དྲུག་པའི་ཕན་ཡོན་བསྟན་པའི་ལེའུ་སྟེ་བཞི་པའོ།། །།ལྔ་པ། འཕགས་པ་སྤྱན་རས་གཟིགས་ཀྱིས་ཁ་བ་ཅན་པའི་སེམས་ཅན་རྣམས་སྨིན་གྲོལ་ལ་བཀོད་པའི་སྐོར། དེ་ནས་འཕགས་པ་སྤྱན་རས་གཟིགས་ཀྱིས།
ཁ་བ་ཅན་པའི་སེམས་ཅན་རྣམས་ཀྱི་དོན་ལ་དགོངས་ནས། སངས་རྒྱས་སྣང་བ་མཐའ་ཡས་ཀྱི་དྲུང་དུ། བྱང་ཆུབ་ཏུ་ཐུགས་བསྐྱེད་ནས། པུས་མོ་གཡས་པའི་ལྷ་ང་ས་ལ་བཙུག་སྟེ་ཐལ་མོ་སྦྱར་ནས།
སྨོན་ལམ་བཏབ་སྟེ། བདག་གིས་ཁམས་གསུམ་རིགས་དྲུག་གི་སེམས་ཅན་ཐམས་ཅད་བདེ་བ་ལ་འགོད་པར་གྱུར་ཅིག ཁྱད་པར་དུ་བོད་ཁ་བ་ཅན་གྱི་སེམས་ཅན་ཐམས་ཅད་བདེ་བའི་ལམ་ལ་འགོད་པར་གྱུར་ཅིག བདག་གིས་སེམས་ཅན་འདུལ་དཀའ་བ་དེ་རྣམས་ཐར་པ་བྱང་ཆུབ་ཀྱི་ལམ་ལ་མ་འཁོད་ཀྱི་བར་དུ།
རང་ངལ་ཞིང་དུབ་ནས་ཞི་བདེའི་བསམ་པ་སྐད་ཅིག་ཀྱང་མི་སྐྱེ་བར་གྱུར་ཅིག གལ་ཏེ་སྐྱེས་པ་ན་ངའི་མགོ་འདི་ཨརྫ་ཀའི་དོག་པ་ལྟར་ཚལ་པ་བཅུར་འགས་ཤིང༌།
ལུས་པོ་ཡང་པདྨའི་འདབ་མ་བཞིན་དུ་དུམ་བུ་སྟོང་དུ་བྱེ་བར་གྱུར་ཅིག་ཅེས་བརྗོད་ནས། དམྱལ་བའི་གནས་སུ་བྱོན། ཡི་གེ་དྲུག་པའི་ཆོས་བཤད་ཕན་པ་དང་བདེ་བ་ལ་བཀོད།
དམྱལ་བ་ཚ་

གྲང་གི་སྡུག་བསྔལ་ཞི་བར་བྱས། དེ་ནས་ཡི་དྭགས་ཀྱི་ཡུལ་དུ་བྱོན། ཡི་གེ་དྲུག་པའི་ཆོས་བཤད། ཕན་པ་དང་བདེ་བ་ལ་བཀོད། བཀྲེས་སྐོམ་གྱི་སྡུག་བསྔལ་ཞི་བར་བྱས། དེ་ནས་དུད་འགྲོའི་གནས་སུ་བྱོན་ཡི་གེ་དྲུག་པའི་ཆོས་བཤད།
ཕན་པ་དང་བདེ་བ་ལ་བཀོད། བཀོལ་སྤྱོད་ཀྱི་སྡུག་བསྔལ་ཞི་བར་བྱས། དེ་ནས་མིའི་གནས་སུ་བྱོན་ཡི་གེ་དྲུག་པའི་ཆོས་བཤད། ཕན་པ་དང་བདེ་བ་ལ་བཀོད། སྐྱེ་རྒ་ན་འཆིའི་སྡུག་བསྔལ་ཞི་བར་བྱས།
དེ་ནས་ལྷ་མ་ཡིན་གྱི་གནས་སུ་བྱོན་ཡི་གེ་དྲུག་པའི་ཆོས་བཤད། ཕན་པ་དང་བདེ་བ་ལ་བཀོད། ལྷ་མ་ཡིན་འཐབ་རྩོད་ཀྱི་སྡུག་བསྔལ་ཞི་བར་བྱས། དེ་ནས་ལྷའི་གནས་སུ་བྱོན་ཡི་གེ་དྲུག་པའི་ཆོས་བཤད།
ཕན་པ་དང་བདེ་བ་ལ་བཀོད། ལྷ་འཆི་ལྟུང་གི་སྡུག་བསྔལ་ཞི་བར་བྱས་སོ། །དེ་ནས་མཐའ་འཁོབ་ཁ་བ་ཅན་གྱི་རྒྱལ་ཁམས་སུ་བྱོན་ཏེ་གཟིགས་པས། སྟོད་མངའ་རིས་སྐོར་གསུམ་རྫིང་དང་འདྲ་སྟེ།
རི་དྭགས་ཀྱི་གླིང་དུ་འདུག དེ་རྣམས་ལ་ཡི་གེ་དྲུག་པའི་ཆོས་བསྟན་ནས། ཕན་པ་དང་བདེ་བ་ལ་བཀོད་པར་མཛད། སྨད་མདོ་ཁམས་སྒང་གསུམ་ཞིང་དང་འདྲ་སྟེ། བྱའི་གླིང་དུ་འདུག དེ་རྣམས་ལ་ཡི་གེ་དྲུག་པའི་ཆོས་བསྟན་ནས།
ཕན་པ་དང་བདེ་བ་ལ་འཁོད་པར་མཛད། བར་དབུས་གཙང་རུ་བཞི་ཡུར་བ་དང་འདྲ་སྟེ། གཅན་གཟན་གྱི་གླིང་དུ་འདུག དེ་རྣམས་ལ་ཡི་གེ་དྲུག་པའི་ཆོས་བསྟན་ནས། ཕན་པ་དང་བདེ་བ་ལ་བཀོད་པར་མཛད་དོ།
།དེ་ནས་ལྷ་ས་དམར་པོ་རིའི་རྩེ་ལ་བྱོན་ཏེ། ཡར་ལ་གཟིགས་པས། འོ་ཐང་གི་མཚོ་འདི་དམྱལ་བ་མནར་མེད་ཀྱི་གནས་སུ་འདུག་ཅིང༌། སེམས་ཅན་ཁྲི་ཕྲག་དུ་མ་བཙོ་སྲེག་དང༌། བཀྲེས་སྐོམ་གྱི་སྡུག་བསྔལ་བཟོད་བརླག་མེད་པ།
ཉམ་ཐག་པའི་སྐད་ངན་སྣ་ཚོགས་འདོན་ཅིང་འདུག་པ་རྣམས་གཟིགས་པས།

སྤྱན་ཆབ་ཤོར་རོ། །དེ་ཡང་སྤྱན་གཡས་པ་ནས་མཆི་མ་ཞིག་ཐང་ལ་ལྷུང་བས་ཇོ་མོ་ཁྲོ་གཉེར་ཅན་དུ་གྱུར་ཏེ། རིགས་ཀྱི་བུ་ཁྱོད་ཁ་བ་ཅན་པའི་སེམས་ཅན་གྱི་དོན་བྱེད་པ་ལ་སྡུག་བསྔལ་བར་མ་བྱེད་ཅིག ཁོ་མོས་ཀྱང་སེམས་ཅན་གྱི་དོན་བྱེད་པའི་གྲོགས་བྱེད་གསུངས་ཏེ།
སྤྱན་གཡས་པ་ལ་ཐིམ་པར་གྱུར་པ་དེ་ནི་ཕྱི་མའི་དུས་ཀྱི་བལ་མོ་བཟའ་ཁྲི་བཙུན་ཡིན་ནོ། །ཡང་སྤྱན་གཡོན་པ་ནས་མཆི་མ་ཞིག་ཐང་ལ་ལྷུང་བས་ཇོ་མོ་སྒྲོལ་མར་གྱུར།
རིགས་ཀྱི་བུ་ཁྱོད་ཁ་བ་ཅན་པའི་སེམས་ཅན་གྱི་དོན་བྱེད་པ་ལ་སྡུག་བསྔལ་བར་མ་བྱེད་ཅིག ཁོ་མོས་ཀྱང་ཁྱོད་ཀྱིས་སེམས་ཅན་གྱི་དོན་བྱེད་པའི་གྲོགས་བགྱིའོ་གསུངས་ཏེ། སྤྱན་གཡོན་པ་ལ་ཐིམ་པར་གྱུར་ཏོ།
།དེ་ནི་ཕྱི་མའི་དུས་ཀྱི་རྒྱ་མོ་ཀོང་ཇོ་འདི་ཡིན་ནོ། །དེ་ནས་འཕགས་པས་མཚོ་འགྲམ་དུ་བྱོན་ཏེ། ཡི་གེ་དྲུག་པའི་ཆོས་བཤད་ནས། སྙིང་རྗེ་ཚད་མེད་པས་བདེན་པའི་ཚིག་དོན་བརྗོད་པ།
ཐོག་མེད་དུས་ནས་ལས་ངན་བསགས་པའི་མཐུས། །གཏིང་མཐའ་མེད་པའི་དམྱལ་བ་ཆེན་པོ་འདིར། །བཟོད་དཀའི་སྡུག་བསྔལ་དུ་མས་གཙེས་པ་རྣམས། །རྣམ་གྲོལ་ཐར་པའི་གླིང་ལ་འཁོད་པར་ཤོག ། དུག་མཚོ་ཁོལ་མའི་ནང་དུ་འཚོད་བྱེད་ཅིང༌།
།དམྱལ་བའི་མེ་ཡིས་རྟག་ཏུ་བསྲེག་བྱེད་པ། །སྐྱབས་མེད་ཉམ་ཐག་སྨྲེ་སྔགས་འདོན་པ་རྣམས། །ཕན་བདེའི་ཆར་གྱིས་རྟག་ཏུ་བསིལ་བར་ཤོག །ཚ་གྲང་བཀྲེས་སྐོམ་དུ་མས་གཟིར་བ་ཡི།
ཁྲི་ཕྲག་དུ་མ་མཚོ་འདིར་གནས་པ་རྣམས། །ལུས་འདི་བོར་ནས་བདག་གི་ཞིང་ཁམས་སུ།། རིགས་བཟང་ཆོས་ལྡན་རྣམས་སུ་སྐྱེ་བར་ཤོག །ཨོཾ་མ་ཎི་པདྨེ་ཧཱུྃ། ཞེས་གསུངས་པས། སེམས་ཅན་དམྱལ་བ་པོ་དེ་རྣམས་ཚ་གྲང་གི་སྡུག་བསྔལ་ཞི་ནས།
ལུས་བདེ་བ་དང་ལྡན། སེམས་སྡུག་བསྔལ་དང་བྲལ་ནས། ཐར་པ་བྱང་ཆུབ་ཀྱི་ལམ་

ལ་འཁོད་པར་མཛད་དོ། །དེ་ལྟར་ཁམས་གསུམ་རིགས་དྲུག་དང༌། ཁ་བ་ཅན་པའི་སེམས་ཅན་འདུལ་དཀའ་བ་དེ་རྣམས་ཐབས་དུ་མའི་སྒཽ་ནས་བདེ་བ་ལ་བཀོད་པས། ཐུགས་ཤིན་ཏུ་ངལ་བར་གྱུར་ནས་སེམས་ཉིད་ངལ་གསོའི་ཏིང་ངེ་འཛིན་ལ་སྙོམས་པར་བཞུགས་སོ།
།དེ་ནས་སླར་པོ་ཏ་རིའི་རྩེ་མོ་ནས་གཟིགས་པས། ཁ་བ་ཅན་པའི་སེམས་ཅན་རྣམས་བརྒྱའི་ཆ་ཙམ་ཡང་བདེ་བ་ལ་འཁོད་སྙམ་པ་མི་འདུག་ནས། ཐུགས་ཤིན་ཏུ་མུག་པར་གྱུར་ནས། རང་ཞི་བདེའི་བསམ་པ་ཅིག་སྐྱེས་པའི་སྐད་ཅིག་ཉིད་ལ་སྔོན་གྱི་སྨོན་ལམ་གྱི་མཐུས།
རང་གི་མགོ་ཚལ་པ་བཅུར་གས་ཤིང༌། སྐུ་ལུས་དུམ་བུ་སྟོང་དུ་ཞིག་པར་གྱུར་ཏེ། དེར་སངས་རྒྱས་སྣང་བ་མཐའ་ཡས་ལ་གསོལ་བ་བཏབ་པས།
སངས་རྒྱས་སྣང་བ་མཐའ་ཡས་སྐད་ཅིག་ལ་བྱོན་ཏེ། འཕགས་པའི་དབུ་དང་སྐུ་ལུས་ཚལ་པར་ཞིག་པ་རྣམས་ཆུན་པོར་ཕྱག་གིས་བཅིང་སྟེ། འདི་སྐད་ཅེས་བཀའ་སྩལ་ཏོ། །ཆོས་རྣམས་ཐམས་ཅད་རྐྱེན་ཡིན་ཏེ།
།འདུན་པའི་རྩ་ལ་རབ་ཏུ་གནས། །གང་གི་སྨོན་ལམ་ཅི་བཏབ་པ། །དེ་ནི་དེ་ལྟ་ཉིད་དུ་འགྱུར། །གང་གི་སྨོན་ལམ་མཐུ་བཙན་པས། ། སངས་རྒྱས་ཀུན་གྱིས་རབ་ཏུ་བསྔགས། །བདེན་པ་དེ་ཡིས་སྐད་ཅིག་ལ། །ངེས་པ་ཉིད་དུ་འབྱུང་བར་འགྱུར།
།ཞེས་གསུངས་ཏེ། རིགས་ཀྱི་བུ་ཁྱོད་སྡུག་བསྔལ་བར་མ་བྱེད་ཅིག ཁྱོད་ཀྱི་དབུ་ཚལ་པ་བཅུར་གས་པ་འདི་ཞལ་བཅུར་བྱིན་གྱིས་བརླབས་སོ། །ཞལ་རས་བཅུ་པོ་ཕ་རོལ་ཕྱིན་པ་བཅུ།
དེའི་སྟེང་དུ་ཨ་མི་དྷེ་བ་དང་བཅས་པས་ཞལ་བཅུ་གཅིག་པར་བྱིན་གྱིས་བརླབས་སོ། །བཅུ་གཅིག་དབུ་ལ་འོད་དཔག་མེད་པ་བཞུགས། །ཞི་རྒྱས་དབང་དྲག་ལས་རྣམས་རྒྱས་མཛད་པའི། ། བཙུན་པ་སྤྱན་རས་གཟིགས་ལ་ཕྱག་འཚལ་བསྟོད།
ཁྱོད་ཀྱི་ལུས་པདྨའི་འདབ་མ་

བཞིན་སྟོང་དུ་བྱེ་བ་འདི། ཕྱག་སྟོང་དུ་བྱིན་གྱིས་བརླབས་སོ། །ཕྱག་སྟོང་འཁོར་ལོས་སྒྱུར་བའི་རྒྱལ་པོ་སྟོང༌། །ཕྱག་སྟོང་གི་མཐིལ་དུ་སྤྱན་སྟོང་དུ་བྱིན་གྱིས་བརླབས་སོ། །སྤྱན་སྟོང་བསྐལ་པ་བཟང་པོའི་སངས་རྒྱས་སྟོང༌།
།གང་ལ་གང་འདུལ་དེ་ལ་དེ་སྟོན་པའི། །བཙུན་པ་སྤྱན་རས་གཟིགས་ལ་ཕྱག་འཚལ་ལོ། ། སངས་རྒྱས་སྟོང་གིས་རབ་ཏུ་བསྔགས་པ་སྟེ། །མཐའ་འཁོབ་འདུལ་བར་རྒྱལ་བས་ལུང་བསྟན་ནས།
།གང་ལ་གང་འདུལ་འགྲོ་བའི་དོན་མཛད་པ། །བཙུན་པ་སྤྱན་རས་གཟིགས་ལ་ཕྱག་འཚལ་ལོ། །ཞེས་གསུངས་ཏེ། ཁ་བ་ཅན་པའི་སེམས་ཅན་རྣམས་འདུལ་བའི་དོན་དུ། སྐུ་ལུས་ཀྱི་སྤྲུལ་པ་མང་པོ་བསྟན་ནས། སེམས་ཅན་ཐམས་ཅད་སྨིན་ཅིང་གྲོལ་བར་མཛད་དོ།
།འཕགས་པ་སྤྱན་རས་གཟིགས་དབང་ཕྱུག་གིས། ཁ་བ་ཅན་པའི་སེམས་ཅན་རྣམས་སྨིན་གྲོལ་ལ་བཀོད་པའི་ལེའུ་སྟེ་ལྔ་པའོ།། །།དྲུག་པ། རྟའི་རྒྱལ་པོར་སྤྲུལ་ནས་སེམས་ཅན་གྱི་དོན་མཛད་པའི་སྐོར།
དེ་ནས་འཕགས་པ་སྤྱན་རས་གཟིགས་དབང་ཕྱུག་དེས། ཐབས་དུ་མའི་སྒོ་ནས་འགྲོ་བ་སེམས་ཅན་གྱི་དོན་མཛད་དེ། དགེ་སྡིག་གི་བླང་དོར་གྱི་དཔེ་བསྟན་པའི་ཕྱིར། མདོ་ཟ་མ་ཏོག་ལས།
རྟའི་རྒྱལ་པོ་ཅང་ཤེས་བ་ལ་ཧའི་སྐུར་སྤྲུལ་ནས་སེམས་ཅན་གྱི་དོན་མཛད་པར་གསུངས་ནས། དེའང་རྒྱ་གར་ལྷོ་ཕྱོགས་ཀྱི་ཚོང་པ། བསོད་ནམས་དམན་པ་མང་པོ་ཞིག ཕྱིའི་རྒྱ་མཚོ་ལ་ནོར་བུ་ལེན་པར་ཆས་ཏེ།
རང་རང་གི་མཁོ་བའི་ཡོ་བྱད་དུ་མ་དང་བཅས་ནས། གྲུ་གཟིངས་ཆེན་པོར་ཞུགས་པ་ལས། ཞག་བདུན་ལོན་པའི་ཚེ། མི་འདོད་པའི་རླུང་གིས་བར་གཅོད་བྱས་པ་འདི་ལྟ་སྟེ། ཉིན་གུང་སྤྲིན་ནག་ན་བུན་འཐིབ་པ་བཞིན།
།ཉི་མའི་འོད་ཟེར་

བསྒྲིབས་ནས་མུན་པར་བྱས། །འཇིགས་པའི་རླུང་དམར་ས་གཞི་གཡོ་བ་ལྟར། ། རྩི་ཤིང་ནགས་ཚལ་ཐམས་ཅད་འགྱེལ་བར་གྱུར། །རྒྱ་མཚོའི་གཡོར་མོར་སེང་གེ་མཆོངས་པ་བཞིན། །དབའ་ཀློང་འཁྲུགས་པས་གནམ་ས་བརྡེབ་པ་ཙམ།
།ཚོང་པ་རྣམས་ནི་གཅིག་ལ་གཅིག་འཇུས་ཤིང༌། །རང་རང་ཉེ་དུའི་མིང་ནས་འབོད་ཅིང་ངུ་༑ ༑སྐྲག་ཅིང་དངངས་ནས་འོ་དོད་འབོད་བྱེད་ཅིང༌། །མགོན་མེད་ཉམ་ཐག་མཆི་མ་ཁྲག་ཏུ་འབྱིན། །དེ་ཡི་མོད་ལ་གྲུ་ཡང་ཞིག་པར་གྱུར།
།དེ་ནས་ཚོང་པ་རྣམས་ཀྱིས་གྲུ་ཞིག་པའི་ཤིང་ལ་ལེགས་པར་འཇུས་པ་དང༌། ཡང་མི་འདོད་པའི་རླུང་ཆེན་པོ་གཅིག་གིས་ཕྱོགས་གཅིག་ཏུ་དེད་ནས། སྲིན་མོ་ཡོད་པའི་སིངྒ་ལའི་གླིང་ཞེས་པ་དེའི་འགྲམ་དུ་བསྐྱལ་ལ།
དེར་ཚོང་པ་རྣམས་གཅིག་གིས་གཅིག་ལ་མིང་ནས་འབོད་ཅིང་སྐམ་ལ་སླེབས་སོ། །དེར་སྲིན་མོ་རྣམས་ཀྱིས་ཚོར་ཏེ། བུད་མེད་གཞོན་ནུ་མ་ཤིན་ཏུ་མཛེས་པར་སྤྲུལ། བཟའ་བཏུང་མང་པོ་ཁྱེར་ནས་ཚོང་པ་རྣམས་ཀྱི་རྩར་འོང་སྟེ།
ཁྱེད་ཅག་རྣམས་འོ་མ་བརྒྱལ་ལམ། ཉོན་མ་མོངས་སམ་ཞེས་སེམས་གསོ་ཤིང༌། བློ་བྲིད་ནས་བཟའ་བཏུང་གིས་ཚིམ་པར་བྱས་སོ། །ཚོང་པ་རྣམས་ཀྱིས་ནི་སྲིན་མོ་ཡིན་པར་མ་ཤེས་ཏེ།
བུད་མེད་ཤིན་ཏུ་མཛེས་པར་མཐོང་ནས་རབ་ཏུ་དགའ་སྟེ། ཕན་ཚུན་མཐུན་པའི་གཏམ་བྱས་སོ། །དེར་སྲིན་མོ་རྣམས་ཁ་འཆམ་པར་ཁྱེད་ཅག་ཚོང་པ་རྣམས་ལུང་པའི་ཕུ་ཡ་གིར་མ་འགྲོ་ཞིག་ཟེར་རོ།
།བུད་མེད་རེ་རེས་ཚོང་པ་རེ་རེ་ཁྲིད་ནས་རང་གི་ཁྱིམ་དུ་ཕྱིན་ཏེ། བཟའ་མི་བྱས། བུ་ཚས་འབྲེལ་ནས་དགའ་མགུར་ལོངས་སྤྱོད་དོ། །སྐལ་ངན་ལས་ཀྱིས་མནར་བའི་ཚོང་པ་རྣམས། །མི་འདོད་ལོག་པའི་རླུང་གིས་ཁྱེར་བ་ན།
།འགྲོ་བ་འཁྲུལ་པ་རི་དྭགས་རྒྱར་ཚུད་འདྲ། །འཆི་བདག་ལག་ཏུ་ཚུད་ནས་ཐར་ཐབས་

མེད། །དེ་ལ་ཆུང་མར་འཛིན་པའི་བསམ་བརླག་ཚོ། །སྲིན་མོ་ལྷ་མོར་མཐོང་བའི་འཁྲུལ་སྣང་ཅན། །བསླུ་བྲིད་ཟས་ཀྱིས་རབ་ཏུ་ཚིམ་པ་ན། །སྔར་གྱི་སྡུག་བསྔལ་རྨི་ལམ་བཞིན་དུ་བརྗེད། །དེ་ཡི་ཡིད་ཀྱང་དགའ་བས་ཚིམ་པར་འགྱུར།
།ཞེས་པའི་སྒྲ་བྱུང་ངོ༌། །དེ་ནས་དེད་དཔོན་ཆེན་པོ་དེས། སྲིན་མོའི་གླིང་ཡིན་པར་ངོ་ཤེས། སྡུག་བསྔལ་ཞིང་ཡི་མུག་པར་གྱུར་ནས། ད་ལྟ་སྐྱིད་པར་བྱུང་སྟེ། ཕུགས་ཅི་འདྲ་ཞིག་འོང་བསམས་ནས།
སེམས་ཤིན་ཏུ་མ་བདེ་བར་གྱུར་ཏེ། ལུང་པའི་ཕུར་མ་འགྲོ་ཟེར་བ་དེ་ན་ཅི་ཡོད་དམ་བསམས་ནས། དེད་དཔོན་རང་གི་ཆུང་མ་གཉིད་དུ་སོང་བ་དང༌། མཚན་ནས་དོན་ཏེ་ལུང་པའི་ཕུ་དེར་བལྟར་ཕྱིན་པས།
ལྕགས་ཀྱི་ཁང་པ་སྒོ་མེད་པ་ཞིག་གི་ནང་ན། སྐད་ལོག་དི་རི་རི་འདུག་ནས། ཅི་ཡིན་བསམས་ནས་ཉན་པས། རྒྱ་གར་གྱི་ཚོང་པའི་སྐད་དུ་ངོ་ཤེས་ནས། དེའི་རྩ་ན་ཤིང་སྡོང་པོ་གཅིག་འདུག་པ་ལ་འཛེགས་པ་དང༌།
དེའི་ནང་ན་སུ་ཡོད་པ་ཡིན་བྱས་པས། དེའི་ནང་གི་མི་རྣམས་ན་རེ། འདིའི་ནང་ན་ངེད་ཚོང་པ་ལམ་ནོར་བ་རྣམས་ཡོད་ཟེར། ཁྱེད་རྣམས་འདིར་དུས་ཇི་ཙམ་ན་ཚུད་བྱས་པས། ངེད་རྣམས་ཀྱང་ཁྱེད་ཅག་རྣམས་དང་འདྲ་སྟེ།
གྲུ་གཟིངས་མི་འདོད་པའི་རླུང་གིས་ཁྱེར་ནས་འདིར་སླེབ་སྟེ། བུད་མེད་འདི་རྣམས་ཀྱིས་ཁྲིད། འདི་རྣམས་སྲིན་མོ་ཡིན་པར་ངོ་མ་ཤེས་པས། བཟའ་མི་བྱས། བུ་ཚས་འབྲེལ་སྐྱིད་པར་གྱུར་པ་ལས།
ཁྱེད་ཅག་རྣམས་གླིང་འདིར་ཚུད་པ་དང༌། ངེད་ཅག་རྣམས་ལྕགས་ཁང་སྒོ་མེད་འདིར་བཅུག་གོ ༑ད་ནི་ངེད་རྣམས་རིམ་གྱིས་ཟའི་ཡོད། ངེད་རྣམས་ཀྱི་སྡུག་བསྔལ་སྲོག་དང་བྲལ་བའི་དངངས་སྐྲག་འདི་ལ་བསམ་ལ།
ཁྱེད་ཅག་རྣམས་ད་ལྟ་ཉིད་དུ་བྲོས་ཤིག ད་ལྟ་འབྲོས་པའི་སྐབས་ཡིན་ནོ། །ལྕགས་ཁང་འདིར་ཚུད་ནས་འབྲོས་ས་

ཡང་མེད་ལ། ཐར་ཐབས་ཀྱང་མེད་དོ་ཟེར་རོ། །ཡང་དེད་དཔོན་ན་རེ། འོ་ན་ངེས་པ་ཉིད་དུ་འབྲོས་ཏེ། ཐབས་མེད་བྱས་པས། ཁོང་རྣམས་ན་རེ། འབྲོས་པའི་ཐབས་འདུག་གོ །ངེད་རྣམས་ཀྱང་འབྲོས་དགོས་བསམ་སྟེ། འདོད་ཡོན་ལ་ཆགས་པས་ལན།
ཁྱེད་ཅག་རྣམས་ཅི་དང་གང་ལ་ཡང་མ་ཆགས་པར་བྲོས་ཤིག དེ་ལ་འབྲོས་པའི་ཐབས་ནི། འདི་ནས་ལ་ཆུང་ཞིག་བརྒལ་བའི་བྱང་ངོས་ན་གསེར་གྱི་བྱེ་མའི་དཀྱིལ་ན། གཡུའི་ཆུ་མིག་གཅིག་འདུག
དེའི་མཐའ་བཻཌཱུརྱའི་ལྗང་པས་བསྐོར་བ་ཞིག་འདུག་སྟེ། ཚེས་བཅོ་ལྔའི་ནུབ་མོ། ནམ་མཁའ་ནས་རྟའི་རྒྱལ་པོ་བ་ལ་ཧ་ཞེས་པ། སྒལ་པའི་སྟེང་ན་མི་བརྒྱ་རེ་ཙམ་ཞོན་ཆོག་པ་ཤིན་ཏུ་མཛེས་པ་ཞིག་ཟླ་བའི་ཟེར་དང་འགྲོགས་ནས་དེར་འོང་བར་ཡོད་པར་འདུག
གཡུའི་ཆུ་མིག་ནས་འཐུངས། བཻཌཱུརྱའི་ལྗང་པ་ནས་ཟོས། གསེར་གྱི་བྱེ་མ་ལ་འགྲེ་ལོག་ལན་གསུམ་བྱས་རྟིང༌། ལུས་སྤྲུག་སིལ་བ་ཞིག་བྱས་ནས། རྟ་སྐད་མིའི་སྐད་དུ་བཏོན་ནས།
རྒྱ་གར་བའི་ཚོང་པ་སྲིན་མོའི་གླིང་དུ་ཚུད་པ་སུ་ཡོད་གང་ཡོད་ཐམས་ཅད་ངའི་རྒྱབ་ཏུ་ཞོན་ཅིག ངས་ནི་ཁྱེད་རྣམས་རང་གི་ཡུལ་དུ་བསྐྱལ་ལོ་ཟེར་བའི་སྤྲུལ་པའི་རྟ་མཆོག་ཞིག་འོང་གི་ཡོད་ཟེར།
དེ་ལ་ཞོན་ནས། ལོངས་སྤྱོད་དང་བུ་ཚ་གང་ལའང་མ་ཆགས་པར་མིག་བཙུམ་ནས་བྲོས་ན་ཐར་ཟེར་རོ། ། དེད་དཔོན་གྱིས་དེ་བཞིན་བྱེད་དགོས་བསམས་ནས། ཕྱིར་སླེབ། རང་གི་ཆུང་མ་སྲིན་མོ་ཉལ་བའི་མལ་དུ་ཞུགས་པ་དང༌།
ཆུང་མས་ཚོར་ཏེ། འདི་སྐད་ཅེས་ཟེར་རོ༑ ༑ཚོང་པ་བློ་ཉེས་རང་སྲོག་རང་གིས་གཅོད། །བསམ་པ་གཞན་དུ་བཏང་ན་ཁྱོད་ཉིད་ཕུང༌། །ཚོང་དཔོན་ཁྱོད་གར་ཕྱིན་ལུས་རེ་གྲང་ཟེར་བ་ལ།
ཚོང་དཔོན་གྱིས་བདག་དྲི་ཆུ་འདོར་དུ་ཕྱིན་ནོ་ཞེས་རྫུན་སྨྲས་སོ། །དེ་ནས་དེད་དཔོན་གྱིས་

ཚོང་ཕྲུག་རྣམས་ལྐོག་ཏུ་བསགས་ནས་ལོ་རྒྱུས་རྣམས་ཞིབ་པར་བཤད་པ་དང། ཐམས་ཅད་བྲོས་པར་ཁ་འཆམ་མོ། །དེ་ནས་ཚེས་བཅོ་ལྔའི་ནུབ་མོ། སྲིན་མོ་རྣམས་ལ་སྨྱོ་བྱེད་ཀྱི་རྫས་བྱིན་ནས། གཉིད་དུ་སོང་བ་དང།
དེད་དཔོན་གྱིས་ཚོང་ཕྲུག་རྣམས་ཁྲིད་ནས་ལ་ཆུང་བརྒལ་བའི་བྱང་ངོས། གསེར་གྱི་བྱེ་མའི་སྟེང༌། གཡུའི་ཆུ་མིག་གི་དྲུང༌། བཻཌཱུརྱའི་ལྗང་པ་ཡོད་པའི་རྩར། རྟའི་རྒྱལ་པོ་བ་ལ་ཧ་སྒུག་ཏུ་ཕྱིན་ཏོ།
།དེ་ནས་རིང་པོ་མ་ལོན་པར། ཟླ་བའི་ཟེར་ལ་འཇའ་ཚོན་གྱི་འོད་དང་བཅས་ཏེ། རྟའི་རྒྱལ་པོ་ནམ་མཁའ་ནས་བྱོན་ནོ། །དེར་རྟ་མཆོག་དེས། གཡུའི་ཆུ་མིག་ནས་འཐུང༌། བཻཌཱུརྱའི་ལྗང་པ་ནས་ཟོས། གསེར་གྱི་བྱེ་མ་ལ་འགྲེ་ལྡོག་ལན་གསུམ་བྱས།
ལུས་སྤྲུག་སིལ་བ་ཞིག་བྱས་ནས། མིའི་སྐད་དུ་བཏོན་ནས། ཚོང་པ་སྲིན་མོའི་གླིང་དུ་ཚུད་པ་སུ་ཡོད། ཐམས་ཅད་ངའི་རྒྱབ་ཏུ་ཞོན་ཅིག སྲིན་མོའི་ལང་ཚོ། བུ་ཆུང༌།
ལོངས་སྤྱོད་གང་ལ་ཡང་མ་ཆགས་པར་མིག་ཚུམ་ཞིག ངས་ནི་ཁྱེད་རང་རྣམས་ཀྱི་ཡུལ་དུ་བསྐྱལ་ལོ་གསུངས་པས། དེད་དཔོན་ན་རེ། འགྲོ་བ་འདྲེན་པའི་རྟ་མཆོག་སྤྲུལ་པའི་སྐུ། །བདག་ཅག་ཚོང་པ་རྣམས་དང་ལྷན་ཅིག་ཏུ།
།རྒྱ་མཚོའི་གླིང་དུ་ནོར་བུ་ལེན་དུ་འོང༌། །བསོད་ནམས་ཟད་པས་གྲུ་ཆེན་རྒྱ་མཚོར་ཞིག །ལོག་པའི་རླུང་གིས་སྲིན་མོའི་གླིང་དུ་དེད། །ལས་ངན་འཆི་བདག་སྲིན་མོའི་གླིང་དུ་ཚུད། །དེ་ལ་འབྲོས་པའི་ཐབས་གཞན་མ་མཆིས་པས།
། རྟ་མཆོག་ཐུགས་རྗེ་ཅན་གྱིས་བསྐྱབ་ཏུ་གསོལ། །ཞེས་སྨྲས་ཏེ། དེད་དཔོན་གྱིས་རྟའི་མཇིང་པ་ལ་ཞོན་ནས་རྣ་མཆོག་ལ་མཆོངས། ཚོང་ཕྲུག་རྣམས་ཀྱིས་རྟའི་རྒྱབ་ཏུ་ཞོན་ཏེ།
སྲིན་མོའི་ཁང་པ་བུ་དང་ལོངས་སྤྱཽད་གང་དང་ཅི་ཐམས་ཅད་ལ་མ་ཆགས་པར་གྱིས་ཤིག ཡིད་ལ་འགྱུར་བ་ཙམ་ཡང་མ་བྱེད་ཅིག རྒྱ་མཚོའི་མཐར་

མ་སླེབ་བར་དུ་མིག་ཚུམ་ཅིག་གསུངས་ཏེ། རྟ་མཆོག་དེས་ནམ་མཁའ་ལ་ཁྱེར་བ་དང༌། སྲིན་མོ་རྣམས་ཀྱིས་ཚོར་ཏེ། བུ་ཚ་ཁྲིད་བྱུང་ནས་འདི་སྐད་ཟེར་རོ། །མཐོན་པོར་བརྩིགས་པའི་ས་མཁར་བསྐྱུར་ཕོད་དམ། །མཐུན་པར་འགྲོགས་པའི་བཟའ་མི་བསྐྱུར་ཕོད་དམ།
།ཤ་ནས་ཆད་པའི་བུ་ཚ་བསྐྱུར་ཕོད་དམ། །ཞིམ་པོར་ཟ་བའི་བཟའ་བཏུང་བསྐྱུར་ཕོད་དམ། །མི་ངན་པ་ཁྲེལ་མེད་པོ་ཞེས་ཟེར་ནས། ལ་ལས་ནི་བུ་ཚ་ནམ་མཁའ་ལ་འཕྱར།
ལ་ལས་ནི་གོས་ཀྱི་གཡབ་མོ་བྱས་པས། ཚོང་ཕྲུག་རྣམས་ཀྱིས་ཐོས་པ་དང༌། སྙིང་གི་དཀྱིལ་དུ་མདའ་ཕོག་པ་ལྟར་བྱུང་ནས། ཤིན་ཏུ་ཡང་བདེན་བསམས་ནས་ཕྱི་མིག་བལྟས་པས། དེད་དཔོན་མ་གཏོགས་པ་ཐམས་ཅད་ཆགས་ནས་ཕྱི་མིག་བལྟས་པས་ཐམས་ཅད་ལྷུང་ངོ༌།
།ལྷུང་བ་དང་སྲིན་མོ་རྣམས་ཀྱིས་བཟུང་སྟེ། སྔར་གྱི་ལུས་མཛེས་པ་དེ་མེད་པར་སྲིན་མོའི་གཟུགས་སུ་བྱས་ནས། མགོ་གཟིང་བ་ནུ་མ་ཕྲག་པ་ལ་བཀལ། མཆེ་བ་གཙིགས་ནས།
དར་ཅིག་ཀྱང་སྡོད་དབང་མེད་པར་ཟོས་སོང་ངོ༌། །དེ་ནས་རྟ་མཆོག་གིས་རྒྱ་མཚོའི་འགྲམ་དུ་སླེབ་པ་དང༌། ཚོང་དཔོན་ལ་མིག་ལྟོས་ལ་བོབས་ཤིག་ཟེར་རོ། །དེར་མིག་བལྟས་པས། རྟའི་རྒྱབ་ན་ཚོང་ཕྲུག་ཐམས་ཅད་མི་འདུག་ནས།
ཤིན་ཏུ་སྡུག་བསྔལ་བར་གྱུར་ནས། རྟ་མཆོག་རྒྱལ་པོ་ངའི་ཚོང་ཕྲུག་རྣམས་ག་རེ་ཟེར་ཞིང་ངུས་པས། རྟ་མཆོག་དེའང་ལག་པ་ས་ལ་བརྡབ་ཅིང་མཆི་མ་ཕྱུང་ནས་འདི་སྐད་དོ། ཁྱོད་ཀྱི་བསོད་ནམས་ཟད་པའི་ཚོང་ཕྲུག་རྣམས།
།རང་ཡུལ་འཛམ་བུའི་གླིང་ལ་མ་བསམ་པར། །ལས་ངན་སྲིན་མོའི་གླིང་ལ་ཆགས་པས་ཕུང༌། །ཕ་མ་འདོད་པའི་གྲོགས་ལ་མི་བསམ་པར། །ལང་ཚོ་སྲིན་མོའི་གདོང་ལ་ཆགས་པས་ཕུང༌།
།ཉེ་དུ་ཕན་པའི་བུ་ལ་མི་བསམ་པར། །བསླུ་བྲིད་སྲིན་མོའི་བུ་ལ་ཆགས་པས་ཕུང༌། །

ཀྱེ་མ་ཀྱེ་ཧུད་སེམས་ཅན་སྙིང་རེ་རྗེ། །རྡོ་རྗེ་སློབ་དཔོན་བསད་པའི་སློབ་མ་དེ། ། མནར་མེད་དམྱལ་བའི་གནས་སུ་ཆུད་པ་ན། །བླ་མ་ཐུགས་རྗེ་ཆེ་ཡང་ཅི་ཞིག་བྱ། ། བུ་ཚར་ལྟ་བ་ཕྱིན་ཅི་ལོག་གྱུར་ནས།
།མི་འདོད་ལོག་པའི་རླུང་གིས་ཁྱེར་བ་ན། ། ཕ་མ་བརྩེ་དུང་ཆེ་ཡང་ཅི་ཞིག་བྱ། །བསླབ་བྱ་ཕན་པའི་ཚིག་ལ་མི་ཉན་པར། ། ཚོང་ཕྲུག་ཕྱི་མིག་བལྟས་པས་ལྷུང་བ་ལ། །རྟ་མཆོག་འཕུར་རྩལ་ཆེ་ཡང་ཅི་ཞིག་བྱ༑
༑ཚོང་དཔོན་མ་ངུ་ད་དུང་ང་ལ་ཉོན། །ཚེ་འདིའི་བདེ་སྡུག་རྨི་ལམ་སྒྱུ་མ་བཞིན།། རི་གཟར་ཆུ་དང་ནམ་མཁའི་གློག་སྤྲིན་འདྲ། །དེ་ལྟར་འཁོར་བའི་བདེ་ལ་མ་ཆགས་ཤིག །ཅེས་རྟ་མཆོག་དེས་བདེན་པ་བཞིའི་ཆོས་བཤད།
ཚོང་དཔོན་གྱིས་མཆི་མ་ཕྱིས་ནས། ཚོང་དཔོན་རང་གི་ཁྱིམ་མཐོང་བའི་སར་བསྐྱལ་ལོ། །རྟ་མཆོག་དེའང་ནམ་མཁའ་ལ་འཇའ་ཡལ་བ་བཞིན་དུ་བཞུད་དོ། །དེ་ནས་ཚོང་དཔོན་གྱིས་རང་གི་ཁྱིམ་དུ་ཕྱིན་པ་དང༌།
ཕ་མ་ཉེ་དུ་ཐམས་ཅད་དེར་འདུས་ཏེ། ཚོང་དཔོན་ལ་འཇུས་ནས་ངུས་སོ། །དེ་ནས་དགའ་བའི་གཏམ་བྱས་སོ། །དེ་ནས་ཡང་ཚོང་ཕྲུག་རྣམས་ཀྱི་ཕ་མ་ཉེ་འབྲེལ་རྣམས་བྱུང་ནས། ངའི་ཕ་ག་རེ། ངའི་ཁུ་བོ་ག་རེ།
ངའི་ཚ་བོ་ག་རེ། མི་རེ་རེའི་མིང་ནས་འབོད་ཅིང་ངུས་སོ། །དེ་ནས་ཚོང་དཔོན་གྱིས་ཚོང་ཕྲུག་རྣམས་ཀྱི་ཕ་མ་ཉེ་དུ་རྣམས་བསགས་ཏེ། དང་པོ་རྒྱ་མཚོར་ཞུགས་པ། འཇིག་པའི་རླུང་དམར་གྱིས་གྲུ་ཞིག་པ།
མི་འདོད་པའི་རླུང་གིས་དེད་ནས་སྲིན་མོའི་གླིང་དུ་བསྐྱལ་བ། སྲིན་མོ་ཡིན་པར་ངོ་མ་ཤེས་ནས་བཟའ་མི་བྱས། བུ་ཚས་འབྲེལ་བའི་སྟེང་དུ་སྲིན་མོ་ཡིན་པར་ངོ་ཤེས་ནས། འབྲོས་པའི་ཐབས་བཙལ་བས།
ལྕགས་ཀྱི་ཁང་པའི་མིས་འབྲོས་པའི་ཐབས་བསྟན་པ། རྟའི་རྒྱལ་པོས་བསླབ་བྱ་མཛད་པ་ལ་མ་ཉན་པར་ཚོང་ཕྲུག་རྣམས་ཀྱིས་ཕྱི་མིག་བལྟས་པས་

ལྷུང་བ་ལ་སོགས་པ་རྒྱས་པར་བཤད་པས། ཐམས་ཅད་འཁོར་བ་ལ་སྐྱོ་བ་སྐྱེས་ནས། ལས་རྒྱུ་འབྲས་ལ་ཡིད་ཆེས། དམ་པའི་ཆོས་ལ་འཁོད་པར་གྱུར་ཏོ། །དཔེ་དེ་བཞིན་དུ། ཚེ་འདི་ལ་ཆགས་ནས་སྡིག་པ་བྱས་པ་རྣམས། ཚོང་ཕྲུག་ཕྱི་མིག་བལྟས་པས་ལྷུང་བ་དང་འདྲ་སྟེ།
འཁོར་བར་འཁྱམས་ནས་ངན་སོང་ནས་ཐར་བའི་དུས་མེད་དོ། །ཚེ་འདི་ལ་མི་ཆགས་པར་དམ་ཆོས་ཉམས་སུ་བླང་བ་རྣམས་དེད་དཔོན་དང་འདྲ་སྟེ། མཐོ་རིས་ཐར་པའི་བདེ་བ་ཐོབ་ནས་སངས་རྒྱས་པར་བྱེད་དོ།
།རྟའི་རྒྱལ་པོར་སྤྲུལ་ནས་སེམས་ཅན་གྱི་དོན་མཛད་པའི་ལེའུ་སྟེ་དྲུག་པའོ།། །།བདུན་པ། བོད་ཀྱི་མི་བརྒྱུད་སྤྲེའུ་དང་བྲག་སྲིན་མོ་ནས་ཆད་པའི་སྐོར། དེ་ནས་འཕགས་པ་སྤྱན་རས་གཟིགས་དེས།
རྫུ་འཕྲུལ་སྟོན་པའི་སྤྲེའུ་ཞིག་ལ། དགེ་བསྙེན་གྱི་སྡོམ་པ་བྱིན་ནས། བོད་ཁ་བ་ཅན་གྱི་རྒྱལ་ཁམས་སུ་བསྒོམ་དུ་བཏང་ངོ༌། །དེར་སྤྲེའུ་དེས། བྲག་རོག་པོ་གཅིག་ལ་བསྒོམ་སྟེ།
དེའང་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་དང༌། ཆོས་ཟབ་མོ་སྟོང་པ་ཉིད་ལ་མོས་པ་བྱེད་ཅིང་ཡོད་དུས། ལས་ཀྱིས་མནར་བའི་བྲག་སྲིན་མོ་ཞིག་དེར་འོང་ནས། ཆགས་པ་འདོད་པའི་བརྡ་མང་དུ་བསྟན་ནས་སོང་ངོ༌།
།རྟིང་ལ་བྲག་སྲིན་མོ་དེ་བུད་མེད་ཀྱི་ཆས་སུ་བྱས་ཏེ། སྤྲེའུ་ལ་ཁྱོད་དང་ང་གཉིས་བཟའ་མི་བྱའོ་ཟེར་བས། སྤྲེའུ་ན་རེ། ང་འཕགས་པ་སྤྱན་རས་གཟིགས་ཀྱི་དགེ་བསྙེན་ཡིན་པས།
ཁྱོད་ཀྱི་ཁྱོ་བྱས་ན་ངའི་སྡོམ་པ་འཆོར་བྱས་པས། བྲག་སྲིན་མོ་ན་རེ། ཁྱོད་ངའི་ཁྱོ་མི་བྱེད་ན་ང་ཚེའི་དུས་བྱེད་དོ་ཟེར་ནས། སྤྲེའུའི་རྩར་ཉལ་ལོ། །དེ་ནས་བྲག་སྲིན་མོ་ལངས་ཏེ། སྤྲེའུ་ལ་འདི་སྐད་ཅེས་ཟེར་རོ།
།ཀྱེ་མ་སྤྲེའུའི་རྒྱལ་པོ་ཆེན་པོ་ཁྱེད། །ཅུང་ཟད་

བདག་ལ་དགོངས་ཤིང་གསན་དུ་གསོལ། །བདག་ནི་ལས་ཀྱི་དབང་གིས་སྲིན་མོའི་རིགས་སུ་སྐྱེས། །འདོད་ཆགས་རྒྱས་པས་ཁྱེད་ལ་ཞེན་ཅིང་ཆགས། །ཆགས་པའི་དབང་གིས་ཁྱེད་ལ་བསྐོར་ཞིང་གསོལ། །བདག་ནི་ཁྱེད་དང་ཁྱིམ་ཐབས་མི་བྱེད་ན།
།ཐ་མ་སྲིན་པོ་ཞིག་དང་འགྲོགས་ནས་ཀྱང༌། །ཉིན་རེ་ལའང་སེམས་ཅན་ཁྲི་རེ་གསོད། །ནུབ་རེ་ལའང་སྲོག་ཆགས་སྟོང་ཙམ་ཟ། །སྲིན་པོའི་ཕྲུ་གུ་དཔག་མེད་སྐྱེས་གྱུར་ནས། ཁ་བ་ཅན་གྱི་རྒྱལ་ཁམས་འདི་ཉིད་དུ།
།སྲིན་པོའི་གྲོང་ཁྱེར་དག་ཏུ་གྱུར་ནས་ནི། །གང་ཡོད་སེམས་ཅན་སྲིན་པོས་ཟ་བར་འགྱུར། །དེ་བས་བདག་ལ་དགོངས་ནས་ཐུགས་རྗེས་ཟུངས། །ཞེས་གདུང་བའི་སྐད་ཀྱིས་མཆི་མ་ཕྱུང་བས།
དེར་བྱང་ཆུབ་སེམས་དཔའ་སྤྲ྄ེའུའི་བསམ་པར། འདིའི་ཁྱོ་བྱས་ན་ནི་སྡོམ་པ་འཆོར་ལ། མ་བྱས་ན་ནི་སྡིག་པ་ཚབས་ཆེ་བར་འདུག་སྙམ་ནས། སྐད་ཅིག་ལ་རི་བོ་པོ་ཏ་ལར་འཕགས་པའི་དྲུང་དུ་ཕྱིན་ནས་འདི་སྐད་ཅེས་གསོལ་ཏོ།
། ཀྱེ་མ་འགྲོ་བའི་མགོན་པོ་ཐུགས་རྗེ་ཅན། །བདག་ནི་དགེ་བསྙེན་སྡོམ་པ་སྲོག་བཞིན་བསྲུངས། །བདུད་རིགས་སྲིན་མོ་ཆགས་པའི་འདུ་ཤེས་ཅན། །གདུང་བའི་སྨྲེ་སྔགས་སྣ་ཚོགས་བཏོན་གྱུར་ནས།
།བདག་ལ་བསྐོར་ཞིང་སྡོམ་པ་འཕྲོག་ཏུ་བྱུང༌། །དེ་ལ་ཅི་ལྟར་བྱས་ན་སྡོམ་པ་བསྲུང༌། །བྱམས་མགོན་ཐུགས་རྗེ་ཅན་ཁྱོད་དགོངས་སུ་གསོལ། །ཞེས་གསོལ་བ་བཏབ་པས། འཕགས་པའི་ཞལ་ནས། བྲག་སྲིན་མོའི་ཁྱོ་གྱིས་ཤིག་གསུངས།
ཇོ་མོ་ཁྲོ་གཉེར་ཅན་དང༌། ཇོ་མོ་སྒྲོལ་མ་གཉིས་ཀྱིས་ཀྱང༌། ནམ་མཁའ་ནས་དེ་ནི་ཤིན་ཏུ་ལེགས་སོ་གསུང་ངོ༌། །དེ་ནས་འཕགས་པས་སྤྲེའུ་དང༌། བྲག་སྲིན་མོ་གཉིས་བཟའ་མིར་བྱིན་གྱིས་བརླབས་ནས།
ཁ་བ་ཅན་འདིར་ཡོན་ཏན་གསུམ་དང་ལྡན་ཏེ། མ་འོངས་པའི་དུས་སུ་སངས་རྒྱས་ཀྱི་

བསྟན་པ་དར་ཞིང་རྒྱས་ལ་ཡུན་རིང་དུ་གནས་པ་དང༌། དགེ་བའི་བཤེས་གཉེན་རྒྱུན་ཆད་མེད་པར་འབྱུང་བ། རིན་པོ་ཆེའི་གཏེར་ཁ་བྱེ་བ། ཕན་བདེ་དང་དགེ་ལེགས་ཕྱོགས་བཅུར་རྒྱས་པ་སོགས་བྱིན་གྱིས་བརླབས་སོ།
།དེ་ནས་སྤྲེའུ་དང༌། བྲག་སྲིན་མོ་གཉིས་བཟའ་མི་བྱས་པས། འགྲོ་བ་རིགས་དྲུག་ནས་ཚེ་འཕོས་པའི་སྤྲེའུ་ཕྲུག་རྣམས་སྤྱོད་ལམ་མི་འདྲ་བ་དྲུག་སྐྱེས་སོ། །དེ་ཡང༌། སེམས་ཅན་དམྱལ་བ་ནས་ཚེ་འཕོས་པའི་སྤྲེལ་ཕྲུག་དེ།
ངོ་ནག་ལ་སྡུག་སྲན་ཆེ་བ་ཅིག་འདུག ཡི་དྭགས་ཀྱི་གནས་ནས་ཚེ་འཕོས་པའི་སྤྲེལ་ཕྲུག་དེ། བཞིན་མི་སྡུག་པ་ཟས་ལ་གདུང་བ་ཞིག་འདུག དུད་འགྲོའི་གནས་ནས་ཚེ་འཕོས་པའི་སྤྲེལ་ཕྲུག་དེ།
གླེན་ལ་རོད་ངན་པ་ཞིག་འདུག མིའི་གནས་ནས་ཚེ་འཕོས་པའི་སྤྲེལ་ཕྲུག་དེ། ཤེས་རིག་རྒྱས་པ་སེམས་ཆུང་བ་ཞིག་འདུག ལྷ་མ་ཡིན་གྱི་གནས་ནས་ཚེ་འཕོས་པའི་སྤྲེལ་ཕྲུག་དེ། ཐུ་ལ་ཕྲག་དོག་ཆེ་བ་ཞིག་འདུག
ལྷའི་གནས་ནས་ཚེ་འཕོས་པའི་སྤྲེལ་ཕྲུག་དེ། ངང་རྒྱུད་རིང་ལ་སེམས་དགེ་བ་ཞིག་འདུག་གོ །དེར་སྤྲེལ་ཕྲུག་དྲུག་པོ་དེ་ནི་ཕ་བྱང་ཆུབ་སེམས་དཔའ་སྤྲེའུས། ནགས་མ་བྱ་ཚོགས་བྱ་བ། ཤིང་ཐོག་མོད་པ་ཞིག་ཏུ་བསྐྱལ་ནས་ལོ་གསུམ་བཞག་གོ
།ལོ་གསུམ་ལོན་པ་དང༌། སྤྲེའུ་བྱང་ཆུབ་སེམས་དཔའ་བལྟར་ཕྱིན་པས། ལས་ཀྱི་དབང་གིས་སྤྲེལ་ཕྲུག་ལྔ་བརྒྱར་འཕེལ་འདུག་གོ །དེ་ནས་ཤིང་ཐོག་རྣམས་ཟད།
གཞན་ཟ་རྒྱུ་མེད་ནས་ཕ་མས་ཅི་ཡང་མ་ཟོས་ཀྱང༌། ཕ་ཅི་ཟ་མ་ཅི་ཟ་ཟེར་ཞིང༌། ལག་གདེངས་ལ་ཉམ་ཐག་སྟེ། དབུལ་ཕོངས་སོ། །དེར་བྱང་ཆུབ་སེམས་དཔའ་སྤྲེའུ་བསམ་པར། ང་ཉོན་མོངས་པའི་དབང་དུ་སོང་བ་ནི་མིན།
འཕགས་པའི་བཀའ་བསྒྲུབས་པས་སྤྲེལ་ཕྲུག་འདི་ཙམ་དུ་སོང་འདུག་སྙམ་ནས། སྐད་ཅིག་ལ་རི་བོ་པོ་ཏ་ལར་ཕྱིན་

ནས། འཕགས་པ་ལ་འདི་སྐད་ཅེས་གསོལ་ཏོ། །ཀྱེ་མ། ཁྱིམ་ཐབས་འཁོར་བའི་བཙོན་རར་མ་ཤེས་ཤིང༌། །བུད་མེད་བདུད་ཀྱིས་བསླུས་པ་མ་ཤེས་པས། །བུ་ཚས་འཁོར་བའི་འདམ་དུ་བདག་ཚུད་དོ། །འདོད་པ་དུག་གི་ལོ་མར་མ་རྟོགས་པས།
།སྙིང་རྗེས་ཆགས་པར་གྱུར་པས་བདག་བསླུས་སོ། །འདོད་པས་བསྡམས་ཤིང་སྡུག་བསྔལ་རི་ཡིས་ནོན། །ཉོན་མོངས་དུག་ཟོས་ལས་ངན་རིམས་ཀྱིས་བཏབ། །སྡུག་བསྔལ་ཕུང་པོས་བདག་ཉིད་མནར་གྱུར་ན།
།ཀྱེ་མ་ཀྱེ་ཧུད་བྱམས་མགོན་ཐུགས་རྗེ་ཅན། །ད་ནི་ཇི་ལྟར་བྱས་ན་བུ་ཚ་གསོ། །འཕགས་པས་གནང་བས་བདག་ནི་འདི་ལྟར་འགྱུར། །ད་ལྟ་ཡི་དྭགས་གྲོང་ཁྱེར་ལྟ་བུར་འདུག །ཕྱི་མ་དམྱལ་བར་སྐྱེ་བར་ཐེ་ཚོམ་མེད།
།དེ་ཕྱིར་བདག་ལ་ཐུགས་རྗེས་བསྐྱབ་ཏུ་གསོལ།། ཞེས་གསོལ་བ་བཏབ་པས། འཕགས་པའི་ཞལ་ནས་ཁྱོད་ཀྱི་རིགས་བརྒྱུད་རྣམས་ངས་བསྐྱང་ངོ་གསུངས་ནས། འཕགས་པ་ཡར་བཞེངས་དེ། ནས། གྲོ། སྲན་མ། བྲ་བོ།
སོ་བ་རྣམས་རི་རབ་ཀྱི་ཁོང་སེང་ནས་བླངས་ཏེ། ས་ལ་གཏོར་བས་ཡུལ་དེར་མ་རྨོས་པའི་ལོ་ཏོག་གིས་གང་བར་གྱུར་ཏོ། །དེ་ནས་སྤྲེའུ་བྱང་ཆུབ་སེམས་དཔའ་དེས་སྤྲེལ་ཕྲུག་རྣམས་དེར་ཁྲིད་དེ། མ་རྨོས་པའི་ལོ་ཏོག་ལ་གཏད་ནས།
ད་ཟོ་དང་བྱས་པས། ཟོ་དང་གོང་པོ་རི་ཡིན་ཟེར་རོ། །དེ་ནས་སྤྲེལ་ཕྲུག་རྣམས་ཀྱིས་ལོ་ཏོག་ཟོས་པས་ཚིམ་པར་གྱུར་ནས། སྤུ་ཡང་ཐུང་དུ་སོང༌། མཇུག་མ་ཡང་ཐུང་དུ་སོང་སྟེ།
སྨྲ་ཤེས་ནས་མིར་གྱུར་ཏོ། །ཟས་སུ་མ་རྨོས་པའི་ལོ་ཏོག་ཟ་ཞིང༌། གོས་སུ་ཤིང་ལོ་གོན་པར་གྱུར། དེ་ལྟར་ན་བོད་ཁ་བ་ཅན་པའི་མི་འདི་རྣམས་ཕ་སྤྲེའུ་དང༌། མ་བྲག་སྲིན་མོ་གཉིས་ལས་ཆད་པ་ཡིན་པས།
རིགས་གཉིས་སུ་བྱེ་ཡོད་དོ། །དེ་ལ་ཕ་སྤྲེའུ་བྱང་ཆུབ་སེམས་དཔའི་རིགས་སུ་གྱུར་པ་ནི། ངང་རྒྱུད་

རིང་བ། དད་པ་ཆེ་བ། སྙིང་རྗེ་ཆེ་ལ་བརྩོན་འགྲུས་ཆེ་བ། དགེ་བ་ལ་དགའ་བ། ཚིག་འཇམ་པ། སྨྲ་མཁས་པ་དེ་ནི་ཕའི་རིགས་སོ། །མ་བྲག་སྲིན་མོའི་རིགས་སུ་གྱུར་པ་ནི། འདོད་ཆགས་དང་ཞེ་སྡང་ཆེ་བ། ཚོང་དང་ཁེ་སྤོག་ལ་སེམས་པ།
བློ་འདོད་དང་འགྲན་སེམས་ཆེ་བ། གད་མོ་ཆེར་དགོད་པ། ལུས་སྟོབས་དང་སྙིང་སྟོབས་ཆེ་བ། སྤྱོད་པས་སྐད་ཅིག་ཀྱང་མི་ཚུགས་པ། བློ་སྣ་མང་བ། བྱེད་སྐྱེན་པ། དུག་ལྔ་རྒྱས་པ། གཞན་གྱི་སྐྱོན་ཐོས་ན་དགའ།
ཁྲོ་གཏུམ་པ་དེ་ནི་མའི་རིགས་སོ།། དེའི་དུས་དེར་རི་རྣམས་ནི་ཤིང་ནགས་སུ་སོང༌། ཀླུང་ཐམས་ཅད་ནི་ཆུས་ཁེངས་ཡོད་པ། ཀོང་ཆུ་ལག་ཁ་ཕྱེ་ནས། ཆུ་ཐམས་ཅད་དེར་སོང་སྟེ།
ཀོང་ཆུ་ལག་ཏུ་ཐིམ་མོ། །དེ་ནས་ཐང་ཐམས་ཅད་ལ་ཞིང་བྱས། གྲོང་ཁྱེར་མང་པོ་བརྩིགས། དེ་ནས་རིང་པོར་མ་ལོན་པར། རྗེ་གཉའ་ཁྲི་བཙན་པོ་བོད་ཀྱི་རྒྱལ་པོ་ལ་བྱོན་ནས། རྗེ་དང་འབངས་སུ་བཅོས་སྐད་དོ།
།བོད་ཀྱི་མི་བརྒྱུད་སྤྲེའུ་དང་བྲག་སྲིན་མོ་ནས་ཆད་པའི་ལེའུ་སྟེ་བདུན་པའོ།། །།བརྒྱད་པ། བོད་རྒྱལ་པོའི་གདུང་རབས་དང་པོ་ཇི་ལྟར་བྱོན་པ་བསྟན་པའི་སྐོར། དེ་ནས་བོད་རྒྱལ་པོའི་གདུང་རབས་རིམ་པར་བྱོན་པ་རྣམས་བཤད་པར་བྱ་སྟེ༑
དེའང༌། གནམ་ལ་ཁྲི་བདུན། སྟོད་ཀྱི་སྟེང་གཉིས། བར་དུ་ལེགས་དྲུག་ས་ལ་སྡེ་བརྒྱད། འོག་གི་བཙན་གསུམ་ཞེས་པ་ལྟར། རྗེ་གཉའ་ཁྲི་བཙན་པོ་ནས། རེ་རེ་ནས་བགྲང་བའི་གདུང་རབས་ཉི་ཤུ་རྩ་བདུན་ན།
འཕགས་པ་ཀུན་ཏུ་བཟང་པོའི་སྤྲུལ་པ་ལྷ་ཐོ་ཐོ་རི་སྙན་ཤལ་བྱོན་ཏེ། སངས་རྒྱས་ཀྱི་བསྟན་པ་དབུ་བརྙེས་པ་ཡིན་ནོ། །དེའང༌། བཀའ་ཆེམས་ཀ་ཁོལ་མ་ལས། རྒྱ་གར་གྱི་རྒྱལ་པོ་ཤཱཀྱ་རི་བྲག་པའི་གདུང་བརྒྱུད་ཆོས་རྒྱལ་མྱ་ངན་མེད་ནས་རིམ་པར་བྱོན་པ།
རྒྱལ་པོ་

སྐྱབས་སིང་དང༌། དམག་བརྒྱ་པ་གཉིས་ལྷན་དུ་སྐྱེས་སོ། །རྒྱལ་སྲིད་ལ་མ་འཆམ་པའི་དུས་སུ། དམག་བརྒྱ་པ་ལ་བུ་གསུམ་བྱུང་བའི་ཆུང་ཤོས། སྐྱེས་བུ་ཆེན་པོའི་མཚན་དང་ལྡན་པ་ཞིག རྒྱལ་སྲིད་ལ་དབང་མ་ཐོབ་པར།
ལྷས་ལུང་བསྟན་པ་བཞིན། བུ་མོའི་ཆས་སུ་བྱས་ཏེ་བོད་ཀྱི་ཡུལ་དུ་སྤྱུགས་པ་ཡིན་ཀྱང་ཟེར་ལ། བུ་སྟོན་རིན་པོ་ཆེའི་ཆོས་འབྱུང་ན། ཀོ་ས་ལའི་རྒྱལ་པོ་གསལ་རྒྱལ་གྱི་བརྒྱུད་ལྔ་ཚིགས་སམ།
རྒྱལ་པོ་གཟུགས་ཅན་སྙིང་པོའི་བརྒྱུད་ལྔ་ཚིགས་སམ། ཡང་ན་བད་ས་ལའི་རྒྱལ་པོ་འཆར་བྱེད་ཀྱི་བུ། སྐྱེས་བུ་ཆེན་པོའི་མཚན་དང་ལྡན་པ་ཞིག་ཡིན་པར་གསུངས་ལ། གང་ལྟར་ན་ཡང༌། རྗེ་གཉའ་ཁྲི་བཙན་པོ་ཡིན་པར་དོན་མཐུན་ནོ།
།དེའང་བོད་ཀྱི་ཡིག་ཚང་ལས། དང་པོ་ལྷ་རི་རོལ་པོའི་རྩེ་ལ་བབས་ཏེ་གཟིགས་པས། གངས་ཡར་ལྷ་ཤམ་པོ་མཐོ་བ་དང༌། ཡུལ་ཡར་ལུང་བཟང་བར་མཁྱེན་ནས། བཙན་ཐང་གོང་མའི་རི་ལ་བབས་པས།
ཕྱུགས་སྐྱོང་བའི་རྫིའུ་རྣམས་ཀྱིས་མཐོང་སྟེ། རྩར་བྱུང་ནས་གང་ནས་འོང་དྲིས་པས། གནམ་ལ་མཛུབ་མོ་ཀེར་བ་དང༌། འདི་ནི་ནམ་མཁའ་ནས་འོང་བའི་ལྷ་སྲས་ཡིན་པར་འདུག་པས། འོ་ཅག་རྣམས་ཀྱི་རྗེ་བཅོལ་ལོ་ཟེར་ཏེ།
གཉའ་བར་ཁྲི་བྱས་བཏེགས་ནས་འོང་པ་ན༑ རྗེ་གཉའ་ཁྲི་བཙན་པོ་ཟེར་ཏེ། སངས་རྒྱས་མྱ་ངན་ལས་འདས་ནས་ལོ་ཉིས་སྟོང་སོང་བ་ན། བོད་ཀྱི་རྒྱལ་པོ་ལ་སྔ་བ་དེ་ཡིན་ནོ། །དེས་ཕོ་བྲང་འུམ་བུ་བླ་མཁར་བརྩིགས།
དེའི་སྲས་མུ་ཁྲི་བཙན་པོ། དེའི་སྲས་དིང་ཁྲི་བཙན་པོ། དེའི་སྲས་སོ་ཁྲི་བཙན་པོ། དེའི་སྲས་མེ་ཁྲི་བཙན་པོ། དེའི་སྲས་གདགས་ཁྲི་བཙན་པོ། དེའི་སྲས་སྲིབ་ཁྲི་བཙན་པོ། འདི་ཡན་ནི་གནམ་གྱི་ཁྲི་བདུན་ཟེར་ཏེ།
སྲས་རྣམས་ཀྱིས་རིམ་པ་བཞིན་ཆིབ་ཁ་ཐུབ་ཙ་ན། ཡབ་རྣམས་རིམ་པ་བཞིན་དུ་རྨུ་ཐག་ལ་བྱས་ནས།

ནམ་མཁའ་ལ་འཇའ་ཡལ་བ་བཞིན་འགྲོ་ཡང་ཟེར། ཁྲི་བདུན་བང་སོ་ནམ་མཁའི་དབྱིངས་ལ་བཏབ། །ལྷ་ཡི་ལུས་ལ་རོ་མེད་འཇའ་ལྟར་ཡལ། །ཞེས་སོ། །སྲིབ་ཁྲི་བཙན་པོའི་སྲས། གྲི་གུམ་བཙན་པོ། དེ་ལ་སྲས་གསུམ་བྱུང་བ།
ཤ་ཁྲི། ཉ་ཁྲི། བྱ་ཁྲི་གསུམ་ཡིན་ནོ། །རྒྱལ་པོ་གྲི་གུམ་བཙན་པོ་དེ། ཐུགས་གདོན་གྱིས་བསླུས་ཏེ༑ བློན་པོ་ལོང་ངམ་རྟ་རྫི་ཟེར་བ་ཞིག་ལ། ཁྱོད་ཀྱིས་ངའི་འཐབ་ཡ་བྱེད་དགོས་ཟེར་ནས། ལོང་ངམ་ན་རེ།
རྗེ་ཅི་ལགས། ང་འབངས་ཤིག་གིས་རྗེའི་འཐབ་ཡ་མི་འོང་ཞུས་ཀྱང༌། དབང་མེད་དུ་བཅོལ་བས་འཐབ་པར་ཆས། སྐར་མ་ས་ག་དང་ས་རིའི་ཉིན་འཁྲུག་དུས་བྱས་སོ། །དེར་རྒྱལ་པོས། ཁྱི་མོ་ཉན་གྱི་རྣ་གསང་མ་བྱ་བའི་སྤྲུལ་པའི་ཁྱི་ཞིག་ཡོད་པ།
ལོང་ངམ་གྱི་རྩར་ཉན་བཏང་བས། ལོང་ངམ་གྱིས་དེ་བཞིན་ངོ་ཤེས་ནས་གནངས་ཉིན་རྒྱལ་པོས་ངེད་རང་གསོད་དུ་འོང་སྟེ། དམག་གི་འཁོར་མ་ཁྲིད་པར། རྒྱལ་པོའི་དབུ་ལ་དར་ནག་གི་ཐོད་བཅིང༌།
དཔྲལ་བར་མེ་ལོང་བཏགས། ཕྲག་པ་གཡས་ལ་ཝ་རོ་བཀལ། ཁྱི་རོ་གཡོན་ལ་བཀལ། རལ་གྲི་ཀླད་ལ་བསྐོར། གླང་དམར་ལ་ཐལ་སྒྲོ་བཀལ་བྱུང་ན། ངེད་རང་གིས་མི་ཐུབ་ཅེས་སྨྲས་སོ། ཁྱི་མོ་དེས་རྒྱལ་པོ་ལ་དེ་བཞིན་དུ་ཞུས་པས།
དེ་ལྟར་བྱེད་གསུངས་ཏེ། གནངས་ཉིན་དེ་ལྟར་བྱས་ནས། ལོང་ངམ་གསོད་དུ་བྱོན། བསོ་སྒྲ་བཏབ་པས་གླང་དམར་འགྲོགས་ཏེ། ཐལ་སྒྲོ་རལ་བས་ཐལ་ཚུབ་ཀྱིས་མིག་ཁེང༌།
ཝ་རོས་དགྲ་ལྷ་ཡལ། ཁྱི་རོས་ཕོ་ལྷ་ཡལ། རལ་གྲི་ཀླད་ལ་བསྐོར་བས་རྨུ་ཐག་ཆད། དེར་བློན་པོ་ལོང་ངམ་གྱིས་རྒྱལ་པོའི་དཔྲལ་བའི་མེ་ལོང་ལ་གཏད་ནས་མདའ་བརྒྱབ་པས་རྒྱལ་པོ་བཀྲོངས་སོ། །རྒྱལ་པོའི་སྲས་གསུམ་པོ་ནི།
ཀོང་པོ་དང༌། ཉང་པོ། སྤོ་བོ་གསུམ་གྱི་ཡུལ་དུ་བྲོས་སོ། །དེར་བློན་པོ་ལོང་ངམ་གྱིས་རྒྱལ་སྲིད་ཕྲོགས་

ནས། རྒྱལ་པོའི་བཙུན་མོ་ལ་རྟ་རྫི་བཅོལ་ལོ། །དེར་ཡུམ་བཙུན་མོ་དེས་རྟ་མཚོར་ཕྱིན་ནས། གཉིད་ལོག་པའི་རྨི་ལམ་ན། ཡར་ལྷ་ཤམ་པོའི་སྤྲུལ་པ་མི་དཀར་པོ་ཞིག་དང་འབྲེལ་བ་རྨིས། གཉིད་སད་ཙ་ན། སྔས་མགོ་ནས་གཡག་དཀར་པོ་ཞིག་ལོང་ནས་སོང་བ་མཐོང༌།
དེ་ནས་ཟླ་བ་བརྒྱད་སོང་ཙ་ན། ཡུམ་བཙུན་མོ་དེ་ལ་ཁྲག་གོང་པོ་ལག་མགོ་ཙམ་འགུལ་ཤེས་པ་ཞིག་སྐྱེས་བྱུང་བ་བསྐྱུར་བར་ནི་ཤ་ནས་ཆད་སྙིང་རྗེ་བར་བྱུང༌།
གསོ་བ་ལ་ནི་ཁ་མིག་གང་ཡང་མི་འདུག་ནས། འབྲོང་རུ་དྲོན་མོ་ཞིག་ཏུ་བཅུག གོས་ཐུང་གི་ངར་པས་དྲིལ་བཞག་པས། ཞག་འགའ་སོང་དུས་བལྟས་པས། ཁྱེའུ་ཞིག་བྱུང་འདུག དེའི་མིང་ཡང་འཇང་གི་བུ་རུ་ལ་སྐྱེས་ཞེས་གྲགས་སོ།
།དེས་ལོ་བཅུ་ལོན་དུས་ངའི་ཕ་དང༌། ཕུ་བོ་རྣམས་གར་སོང་ཞེས། ཨ་མ་ལ་དྲིས་པས། ཨ་མས་སྔར་གྱི་ལོ་རྒྱུས་རྣམས་ཞིབ་པར་བཤད་པ་དང༌། རུ་ལ་སྐྱེས་ཀྱི་ཐབས་སྣ་ཚོགས་ཀྱིས་ཉང་ཆུ་སྐྱ་མོ་ནས་ཡབ་ཀྱི་པུར་བཙལ་ཏེ།
ཕྱིང་ཡུལ་དར་ཐང་དུ་ཡབ་ཀྱི་བང་སོ་བརྩིག བློན་པོ་ལོང་ངམ་བསད། ཕུ་བོ་གསུམ་གདན་འདྲེན་ཕྱིན་པས། ཤ་ཁྲི་དང༌། ཉ་ཁྲི་གཉིས་གདན་མ་དྲོངས་ཏེ༑ ཀོང་པོ་དང༌། ཉང་པོའི་རྗེ་མཛད་ནས་ད་ལྟ་ཡང་གདུང་བརྒྱུད་ཡོད་དོ།
།སྤོ་བོའི་ཡུལ་ནས། སྲས་བྱ་ཁྲི་གདན་དྲངས་ཏེ། ཡར་ལུངས་སུ་བཞུགས། སྐུ་མཁར་བྱིང་ང་སྟག་རྩེ་བརྩིགས། ཡུམ་གྱི་སྲས་བྱ་ཁྲི་ལ་འཇུས་ནས། ལྷ་ལ་དམོད་བོར་བས་ནམ་མཁའ་ནས་སྒྲ་བྱུང་སྟེ།
ཁྱོད་ཀྱི་བུ་དེ་ཀུན་ལས་རྒྱལ་བར་འགྱུར་རོ། ། བུ་དེ་ཀུན་ལས་རྒྱལ་ཟེར་ཀྱང་སྤུ་དེ་གུང་རྒྱལ་དུ་གྲགས་སོ། །རྒྱལ་པོ་འདིས་རྒྱལ་ས་བཟུང་སྟེ། བློན་པོ་ནི་རུ་ལ་སྐྱེས་ཀྱིས་བྱས་སོ།
།རྒྱལ་བློན་འདི་གཉིས་ཀྱི་དུས་སུ༑ གཡུང་དྲུང་གི་བོན་བྱུང་སྟེ། སྟོན་པ་གཤེན་རབ་མི་བོ་བྱ་བ་སྟག་གཟིག་འོལ་

མོའི་ལུང་རིངས་སུ་སྐུ་འཁྲུངས། ཁམས་ཆེན་པོ་བརྒྱད་ལ་སོགས་པ་བོན་པོའི་ཆོས་ཐམས་ཅད། ཞང་ཞུང་གི་ཡུལ་ནས་བསྒྱུར་ཏེ་དར་ཞིང་རྒྱས་པར་མཛད། བོན་ལ་རིགས་དགུ་རུ་ཕྱེ་སྟེ། རྒྱུའི་བོན་པོ་ལ་རིགས་བཞི།
འབྲས་བུའི་བོན་པོ་ལ་རིགས་ལྔའོ། །འབྲས་བུའི་བོན་རིགས་ལྔ་ནི། གཡུང་དྲུང་ཐེག་པ་བླ་ན་མེད་པ་ལ་ཞུགས་པ་སྟེ། བདེ་འགྲོ་མཐོ་རིས་ཀྱི་ལུས་ཐོབ་པར་འདོད་དོ། །རྒྱུའི་བོན་པོ་རིགས་བཞི་ནི།
སྣང་གཤེན་བལ་ཐོད་ཅན། འཕྲུལ་གཤེན་བལ་ཚོན་ཅན། ཕྱྭ་གཤེན་ཇུ་ཐིག་ཅན། དུར་གཤེན་མཚོན་ཆ་ཅན་ནོ། །དེ་ལ་སྣང་གཤེན་བལ་ཐོད་ཅན་གྱིས་ཕྱྭ་དང་གཡང་འགུག་ལྷ་དང་སྨན་གསོལ། དགེ་ལེགས་དང་དཔལ་བསྐྱེད་ནས་མི་ནོར་རྒྱས་པར་བྱེད།
འཕྲུལ་གཤེན་བལ་ཚོན་ཅན་གྱིས་མདོས་དང་ཡས་གཏོང༌། སྲིད་དང་རྟེན་འཛུགས། འཕྲལ་ཕུགས་ཀྱི་འགལ་རྐྱེན་ཐམས་ཅད་སེལ་བར་བྱེད་དོ། །ཕྱྭ་གཤེན་ཇུ་ཐིག་ཅན་གྱིས། ལེགས་ཉེས་ཀྱི་ལམ་སྟོན།
ཡིན་མིན་གྱི་ཐེ་ཚོམ་སེལ། ཟག་བཅས་ཀྱི་མངོན་ཤེས་འཆད་པར་བྱེད་དོ། །དུར་གཤེན་མཚོན་ཆ་ཅན་གྱིས་གསོན་གྱི་བགེགས་སེལ། གཤིན་གྱི་དུར་འདེབས། ཆུང་གི་སྲི་གནོན། གནམ་གྱི་རྒྱུ་སྐར་བལྟ།
སའི་འདྲེ་བཏུལ་བ་ཡིན་ནོ། །ཐམས་ཅད་རྔ་ཤང་གི་སྒྲ་འཁྲོལ་བ་སྟེ། ཆབ་སྲིད་ནི་སྒྲུབ་སྟེ་ལྟེའུ་བསྒྱུར་རོ། །བོན་གྱི་ལོ་རྒྱུས་ལས། རྗེ་གཉའ་ཁྲི་བཙན་པོའི་དུས་སུ་བོན་དར། རྒྱལ་པོ་གྲི་གུམ་བཙན་པོས་བོན་བསྣུབ།
རྒྱལ་པོ་སྤུ་དེ་གུང་རྒྱལ་གྱི་དུས་སུ་བོན་དར། རྒྱལ་པོ་ཁྲི་སྲོང་ལྡེ་བཙན་གྱི་དུས་སུ་བོན་བསྣུབ། རྟིང་དུ་བོན་གྱི་བླ་མ་རྙ་ཆེན་ལི་ཤོ་ཀ་ར་བྱ་བས། ཁམས་ནས་བོན་གྱི་མེ་རོ་བསླང་ནས།
དབུས་གཙང་དུ་ཕེབས། བོན་ཆོས་ཐམས་ཅད་གཏེར་ནས་བཏོན། རི་ཞིང༌། དར་ལྡིང༌། དགེ་ལྡིང༌། ཨེན་ཙ་ཁ། བཟང་རི། ཡོག་ཐང་ལ་སོགས་པ་བོན་པོའི་སྡེ་བཙུག བོན་རྒྱས་པར་བྱས་ཟེར།
བོན་ལའང༌། བསྟན་པ་སྔ་དར། བར་དར། ཕྱི་དར་གསུམ་བྱུང་

འདུག གཞན་ཡང་ཤིང་བསྲེགས་པའི་སྙིང་པོ་སོལ་བ། ཀོ་བ་བཞུ་བའི་སྙིང་པོ་ལ་སྤྱིན་བྱུང༌། ལྕགས་རྡོ། ཟངས་རྡོ། དངུལ་རྡོ་གསུམ་རྙེད་ནས། སོལ་བས་རྡོ་གསུམ་བཞུས་ནས། དངུལ་ཟངས་ལྕགས་གསུམ་བཏོན། ཤིང་ལ་བུག་པ་ཕུག་ནས་གཤོལ་དང་གཉའ་ཤིང་བཅོས།
།མཐུན་གཉིས་གཉའ་རུ་བསྡེབས་པས་ཐང་རྣམས་ཞིང་དུ་རྨོས། །རྒྱ་མཚོ་ཡུར་ལ་དྲངས་ནས་ཞིང་ལ་ས་བོན་བཏབ། །དེའི་གོང་ན་ཞིང་ལ་སོ་ནམ་མེད། ཡབ་གྲི་གུམ་བཙན་པོ་དང༌།
སྲས་སྤུ་དེ་གུང་རྒྱལ་གཉིས་ལ་སྟོད་ཀྱི་སྟེང་གཉིས་ཟེར། སྟེང་གཉིས་བང་སོ་གཡའ་དང་སྤང་ལ་བཏབ། དེའི་ལག་དཔོན་རུ་ལ་སྐྱེས་ཀྱིས་བྱས་སོ། །སྤུ་དེ་གུང་རྒྱལ་གྱི་སྲས། ཨ་ཤོ་ལེགས། དེའི་སྲས་དེ་ཤོ་ལེགས།
ཐི་ཤོ་ལེགས། དེའི་སྲས་གུ་རུ་ལེགས། དེའི་སྲས་འབྲོང་ཞེར་ལེགས། དེའི་སྲས་ཨི་ཤོ་ལེགས། དེ་རྣམས་བར་གྱི་ལེགས་དྲུག་ཟེར། ལེགས་དྲུག་བང་སོ་གཡའ་སྤང་མཚམས་སུ་བཏབ། །དེའང་སྤང་ལ་འཇའ་ཚོན་རྒྱས་པ་འདྲ།
ཨི་ཤོ་ལེགས་ཀྱི་སྲས། ཟ་ནམ་ཟིན་ལྡེ་དེའི་སྲས་ལྡེ་འཕྲུལ་ནམ་གཞུང་བཙན། དེའི་སྲས་སེ་བསྣོལ་ནམ་ལྡེ། དེའི་སྲས་ལྡེ་བསྣོལ་ནམ། དེའི་སྲས་ལྡེ་བསྣོལ་པོ། དེའི་སྲས་ལྡེ་རྒྱལ་པོ།
དེའི་སྲས་ལྡེ་སྤྲིན་བཙན། འདི་རྣམས་ནི་སའི་ལྡེ་བརྒྱད་དོ། །ལྡེ་བརྒྱད་བང་སོ་ཆུ་བོའི་གཞུང་ལ་བཏབ། །དེའང་མཚོ་ལ་ཁ་བ་བབ་པ་འདྲ། རྒྱལ་པོ་ལྡེ་སྤྲིན་བཙན་གྱི་སྲས་ཁྲི་བཙན་ནས།
དེའི་སྲས་ཁྲི་དགྲ་དཔུང་བཙན། དེའི་སྲས་ཁྲི་དེ་ཐོག་བཙན། འདི་གསུམ་ལ་འོག་གི་བཙན་གསུམ་ཟེར། བཙན་གསུམ་བང་སོ་གངས་དཀར་རྩེ་ལ་བཏབ། དེའང་གངས་ལ་ན་བུན་ཆགས་པ་འདྲ། ཁྲི་དེ་ཐོག་བཙན་གྱི་སྲས།
ལྷ་ཐོ་ཐོ་རི་སྙན་ཤལ་ཞེས་བྱ་བ༑ འཕགས་པ་ཀུན་ཏུ་བཟང་པོའི་སྤྲུལ་པ་དེས། དགུང་ལོ་བརྒྱད་ཅུའི་བར་དུ་

རྒྱལ་སྲིད་བསྐྱང་སྟེ། མ་བརྩིགས་ལྷུན་གྱིས་གྲུབ་པའི་སྐུ་མཁར་ཆེན་པོ་ཕོ་བྲང་འུམ་བུ་བླ་མཁར་གྱི་རྩེ་ལ་བཞུགས་པ་ལས། སྔོན་བཅོམ་ལྡན་འདས་ཀྱིས་འོད་མའི་ཚལ་ནས་ལུང་བསྟན་པ་བཞིན། བོད་དུ་སངས་རྒྱས་ཀྱི་བསྟན་པ་དར་བའི་རྟེན་འབྲེལ་ལ།
ནམ་མཁའ་ནས་མདོ་སྡེ་ཟ་མ་ཏོག སྙིང་པོ་ཡི་གེ་དྲུག་མ། སྤང་སྐོང་ཕྱག་བརྒྱ་པ། གསེར་གྱི་མཆོད་རྟེན་ཁྲུ་གང་པ། ཙིནྡྷ་མ་ནྀ་སཱཙྪའི་སྐོལ་ཕོར། མུ་ཏྲའི་ཕྱག་རྒྱ་རྣམས་ཉི་མའི་འོད་ཟེར་ལ་འགྲོགས་ཏེ།
རྒྱལ་པོའི་ཕོ་བྲང་གི་སྟེང་དུ་བབས་པ་ལས། ཁྱེད་ནས་གདུང་རབས་ལྔ་ན་འདིའི་དོན་ཤེས་པའི་རྒྱལ་པོ་ཞིག་འབྱུང་བར་འགྱུར་རོ་ཞེས། སྲོང་བཙན་སྒམ་པོ་ལ་ཟེར།
ནམ་མཁའ་ནས་ལུང་བསྟན། རྒྱལ་པོས་ཀྱང་རྟེན་དེ་རྣམས་ངོ་མཚར་ཆེ་བར་ནི་དགོངས། གང་ཡིན་ནི་མ་མཁྱེན་ཏེ། གཉེན་པོ་གསང་བ་ཞེས་མཚན་གསོལ་ནས། རིན་པོ་ཆེའི་ཁྲི་ལ་བཞག་ནས་མཆོད་པ་ཕུལ་བས།
དེའི་ཡོན་ཏན་གྱིས་རྒྱལ་པོ་སླར་གཞོན་ཤ་ཅན་དུ་གྱུར་ནས། དགུང་ལོ་བརྒྱ་དང་ཉི་ཤུ་ཐུབ་སྟེ། སྐུ་ལུས་གཅིག་ལ་སྐུ་ཚེ་གཉིས་ཐུབ་ཅེས་གྲགས་སོ། །རྒྱལ་པོ་དེས་དམ་པའི་ཆོས་ཀྱི་དབུ་བརྙེས་པ་ཡིན་ནོ།
།དེ་ཡི་བང་སོ་རང་གི་ཡུལ་དུ་བཏབ། །ཡུལ་གྱི་མིང་ནི་ཕྱིང་ལུང་དར་ཐང་ཟེར། །བང་སོ་དེ་ཡང་ས་ཕུང་སྦྲ་འདྲ་ཡོད། །ལྷ་ཐོ་ཐོ་རི་སྙན་ཤལ་གྱི་སྲས་ཁྲི་སྙན་གཟུགས་བཙན། དེས་ཀྱང་གཉེན་པོ་གསང་བ་ལ་མཆོད་པ་བྱས་པས་ཆབ་སྲིད་རྒྱས་པར་བྱུང་ངོ༌།
།དེ་ཡི་བང་སོ་དོན་མཁར་མདའ་རུ་བརྩིགས། །དེ་ཡང་འཕུལ་མེད་ས་ཕུང་བརྡལ་བ་འདྲ། །དེའི་སྲས་འབྲོང་སྙན་ལྡེ་རུ། རྒྱལ་པོ་དེས་དྭགས་པོའི་ཡུལ་ནས་མཆིམས་བཟའ་ཀླུ་རྒྱལ།
ཀླུ་མོ་ཡིན། བྱ་བའི་བཙུན་མོ་ཞིག་བླངས་པས། སྲས་དམུས་ལོང་ཞིག་འཁྲུངས་པས། མིང་ཡང་དམུས་ལོང་དཀོན་པ་བཀྲ་ཞེས་གྲགས་

སོ༑ ༑མཆིམས་བཟའ་ཀླུ་རྒྱལ་དེ་དང་པོ་ཤིན་ཏུ་མཚར་བ་ཞིག་ཡོད་པ་ལ། རྟིང་དུ་སྔོ་ལ་རིད་པར་བྱུང་བས། རྒྱལ་པོའི་ཞལ་ནས། ཁྱོད་དང་པོ་ཤིན་ཏུ་མཚར་བ་ཞིག་ཡོད་པ་ལ། ན་བ་ནི་མིན་ནམ། འདི་འདྲ་ཡོད་པ་ཅི་ཡིན་གསུངས་པས།
ང་རང་གི་ཡུལ་ན་ཟས་ཤིག་ཡོད་པ་དེ། འདི་རུ་མེད་པས་ལན་པ་འདྲ་ཟེར་བས། རྒྱལ་པོའི་ཞལ་ནས། འོ་ན་ཟས་དེ་ཅིས་ཀྱང་ལོང་ལ་ཟོ་གསུངས་པས། དེར་གཡོག་མོ་དམ་པ་ཞིག་ཟས་དེ་ལེན་བཏང་བས།
དེར་མོས་སྦལ་པའི་རོ་མང་པོ་མར་གྱིས་བཙོས་ཏེ། ཁལ་མང་པོ་བླངས་བྱུང་བས། དེ་རྣམས་མཛོད་དུ་སྦས། མིས་མ་མཐོང་བར་བྱས་ཤིང་ལྐོག་ཏུ་ཟོས་པས། ཤ་བཀྲག་སྔར་བཞིན་རྒྱས་ཤིང་འོད་དང་ལྡན་པ་བྱུང་བ་དང༌།
རྒྱལ་པོའི་ཐུགས་ལ་ཟས་དེ་ཡོན་ཏན་ཅན་ཞིག་འདུག་པ་ལ། ངས་ཀྱང་ཟ་དགོས་བསམས་ཏེ། བཙུན་མོ་མེད་པའི་ཤུལ་དུ། ལྡེ་ཆབ་ཀྱི་སྒོ་ཕྱེས་ནས་ནང་དུ་བྱོན་པ་དང༌། མཛོད་ནང་ན་སྦལ་བའི་རོ་མང་པོ་མར་གྱིས་བཙོས་པའི་རྐྱལ་པ་མང་པོ་འདུག་ནས་རྣམ་རྟོག་སྐྱེས་ཏེ།
རྒྱལ་པོ་ལ་བསྙུང་དུ་མཛེ་བྱུང་ངོ༌།།དེ་ནས་རྒྱལ་པོ་ཡབ་ཡུམ་གཉིས་ཀ་གསོན་པོར་བང་སོར་བཞུགས་ནས། སྲས་ལ་ཞལ་ཆེམས་བཞག་པ་ནི། ཡབ་མེས་ཀྱི་ཐུགས་དམ་གཉེན་པོ་གསང་བ་ལ་མཆོད་པ་གྱིས།
འ་ཅིའི་ཡུལ་ནས་སྨན་པ་བོས་ལ། མིག་ཕྱེ་ནས་རྒྱལ་སྲིད་ཟུངས་ཤིག་གསུང་ངོ༌། །འབྲོང་སྙན་ལྡེ་རུའི་བང་སོ་ཞང་མདར་བརྩིགས་བང་སོའི་མིང་ཀྱང་གསོན་ཆས་ཟླུམ་པོར་གྲགས།
།ཞེས་སོ། །དེ་ནས་དམུལ་ལོང་དཀོན་པ་བཀྲས། གཉེན་པོ་གསང་བ་ལ་མཆོད་པ་ཕུལ་ཞིང་མོས་གུས་བྱས་པས། སྨན་པ་བོས་ནས་མིག་ཕྱེ་བས། སྐྱི་ཤོད་སྟག་གི་རི་ལ་གཉན་འགྲོ་བ་གཟིགས་པས་ན།
མཚན་ཡང་སྟག་རི་གཉན་གཟིགས་ཞེས་གྲགས་སོ། ། སྟག་རི་གཉན་

གཟིགས་བཞི་བཅུ་ལོན་དུས་འདས། །དེ་ཡི་བང་སོ་དོན་མཁར་མདའ་རུ་བརྩིགས། །གྲལ་ནི་ཁྲི་སྙན་གཟུང་བཙན་གཡོན་ན་ཡོད། །དེ་ཡང་འཕུལ་མེད་ས་ཕུང་བརྡལ་བ་འདྲ། །སྟག་རི་གཉན་གཟིགས་ཀྱི་སྲས་གནམ་རི་སྲོང་བཙན་ཡིན་ལ༑
རྒྱལ་པོ་འདིའི་དུས་སུ། རྒྱ་ནག་ནས་སྨན་དང་རྩིས་བྱུང༌། རྒྱ་དང་གྲུ་གུ་བཏུལ། བྱང་ནས་ཚ་རྙེད། སྐུ་མཁར་ཁྲི་བརྩིགས་འབུམ་བརྡུགས་བྱ་བ་བརྩིགས། ཆབ་སྲིད་ལོ་དྲུག་ཅུ་བཟུང་ནས་འདས་སོ།
།དེ་ཡི་བང་སོ་དོན་མཁར་མདའ་རུ་བརྩིགས། །གྲལ་ནི་ཁྲི་སྙན་གཟུང་བཙན་གཡས་ན་ཡོད། །དེ་ཡང་འཕུལ་ཆེ་རྩིག་པ་སཽག་ཁར་ཡོད། །མིང་ཀྱང་གངས་རི་སོག་ཁ་ལགས་སོ་སྐད། །ཅེས་སོ། །དེ་ལྟར་ཕན་བདེ་ཐམས་ཅད་འབྱུང་བའི་གཞི་མ།
བོད་རྒྱལ་པོའི་གདུང་རབས། ཤེས་བྱ་རབ་གསལ་ནས། སངས་རྒྱས་མྱ་ངན་ལས་འདས་ནས། ལོ་ཉིས་སྟོང་དུས། རྗེ་གཉའ་ཁྲི་བཙན་པོ་བྱོན། ཉིས་སྟོང་ལྔ་བརྒྱ་ན། ལྷ་ཐོ་ཐོ་རི་སྙན་ཤལ་བྱོན་གསུང་བར་འདུག
རྗེ་གཉའ་ཁྲི་བཙན་པོ་ནས། ལྷ་ཐོ་ཐོ་རི་སྙན་ཤལ་ཡན་ལ་གདུང་རབས་ཉི་ཤུ་རྩ་བདུན་ལ་ལོ་ལྔ་བརྒྱ་སོང་འདུག་པར་ངེས་ཟེར་ནའང༌། ཆོས་དང་འབྲེལ་པའི་རྒྱལ་པོར་མི་འདུག་པས། ལོ་རྒྱུས་རྒྱས་པར་མ་བཀོད།
ལྷ་ཐོ་ཐོ་རི་སྙན་ཤལ་གྱི་དུས་སུ། དམ་པ་ཆོས་ཀྱི་དབུ་བརྙེས། ལོ་བརྒྱ་དང་ཉི་ཤུ་ཐུབ། དེ་ནས་གདུང་རབས་བཞི། གནམ་རི་སྲོང་བཙན་ཡན་ལ། ལོ་བརྒྱ་དང་བཅུ་གཅིག་ལོན་པ་ཡིན་ཞེས་ཀ་ཚིགས་ཆེན་མོ་ན་བཤད་ཡོད་དོ།
།འདི་དག་ནི་ཟུར་ཙམ་བསྡུས་པ་ཡིན་གྱིས། རྒྱས་པར་འདོད་ན་ཀ་ཚིགས་ཆེན་མོ་དང༌། བཀའ་ཆེམས་ཀ་ཁོལ་མ། རྒྱལ་རབས་དཔག་བསམ་ལྗོན་ཤིང་རྣམས་ལ་གཟིགས་ཤིག བོད་རྒྱལ་པོའི་གདུང་རབས་དང་པོ་ཇི་ལྟར་བྱོན་པ་བསྟན་པའི་ལེའུ་སྟེ་བརྒྱད་པའོ།།
།།

དགུ་པ། འཕགས་པ་སྤྱན་རས་གཟིགས་ཀྱི་སྐུ་ལ་འོད་ཟེར་བཞི་འཕྲོས་པ་ལས། ཆོས་རྒྱལ་འཁྲུངས་པའི་སྐོར། དེ་ནས་འཕགས་པ་སྤྱན་རས་གཟིགས་ཀྱིས་བོད་ཁ་བ་ཅན་གྱི་སེམས་ཅན་རྣམས་འདུལ་བའི་དུས་ལ་བབ་པར་མཁྱེན་ནས།
སྐུ་ལ་འོད་ཟེར་བཞི་འཕྲོས་ཏེ། དེའང་སྤྱན་གཡས་པ་ནས་འོད་ཟེར་གཅིག་འཕྲོས་དེ༑ བལ་པོའི་ཡུལ་དུ་སོང་བ། བལ་པོའི་ཡུལ་ཐམས་ཅད་འོད་ཟེར་གྱིས་ཁྱབ། བལ་པོའི་རྒྱལ་པོ་དེ་བ་ལྷ་ཡང་འོད་ཟེར་གྱིས་ཁྱབ་པར་བྱས།
གྲོང་ཁྱེར་ཁོ་བོམ་ཀླུའི་ཕོ་བྲང་ཡང་འོད་ཟེར་གྱིས་སྣང་བར་བྱས་སོ། །དེ་ནས་འོད་ཟེར་དེ་རྣམས་འདུས་ནས། རྒྱལ་པོ་དེ་བ་ལྷའི་བཙུན་མོའི་ལྷུམས་སུ་ཞུགས་སོ། །དེར་ཟླ་བ་དགུ་ངོ་བཅུ་ལོན་པ་ན།
ལྷ་གཅིག་ཁྱད་དུ་འཕགས་པ་ཞིག་འཁྲུངས་ཏེ། ལྷ་གཅིག་དེ་ནི་འཇིག་རྟེན་ལས་ཁྱད་དུ་འཕགས་པ། སྐུ་མདོག་དཀར་ལ་དམར་བའི་མདངས་ཆགས་པ། ཞལ་ནས་ཧ་རི་ཙནྡན་གྱི་དྲི་བྲོ་བ། རིག་པའི་བསྟན་བཅོས་ཐམས་ཅད་ལ་མངའ་བརྙེས་པ་ཞིག་སྐུ་འཁྲུངས་ཏེ།
དེ་ནི་བལ་མོ་བཟའ་ཁྲི་བཙུན་འདི་ཡིན་ནོ༑ ༑ཡང་སྤྱན་གཡོན་པ་ནས་འོད་ཟེར་གཅིག་འཕྲོས་པས་རྒྱ་ནག་གི་ཡུལ་དུ་སོང་སྟེ༑ རྒྱ་ནག་གི་ཡུལ་ཐམས་ཅད་འོད་ཟེར་གྱིས་ཁྱབ་པར་མཛད།
རྒྱ་རྗེ་ཐའི་ཛུང་རྒྱལ་པོ་ཡང་འོད་ཟེར་གྱིས་ཁྱབ་པར་མཛད། ཕོ་བྲང་ཟེམ་ཤིང་ཁྲི་སྒོ་ཡང་འོད་ཟེར་གྱིས་ཁྱབ་པར་མཛད། དེ་ནས་འོད་ཟེར་དེ་རྣམས་འདུས་ཏེ། རྒྱ་རྗེ་བཙན་པོའི་བཙུན་མོའི་ལྷུམས་སུ་ཞུགས་སོ།
།དེར་ཟླ་བ་དགུ་ངོ་བཅུ་ལོན་པ་ན། ལྷ་གཅིག་ཁྱད་དུ་འཕགས་པ་གཅིག་སྐུ་འཁྲུངས་ཏེ། ལྷ་གཅིག་དེ་ནི་འཇིག་རྟེན་ལས་ཁྱད་པར་དུ་འཕགས་པ། སྐུ་མདོག་སྔོ་ལ་དམར་བའི་མདངས་ཆགས་པ།
ཞལ་ནས་ཨུཏྤལ་སྔོན་པོའི་དྲི་བྲོ་བ། རིགས་པའི་བསྟན་བཅོས་ཐམས་ཅད་ལ་མངའ་

བརྙེས་པ་ཞིག་འཁྲུངས་ཏེ། དེ་ནི་རྒྱ་མོ་བཟའ་ཀོང་ཇོ་འདི་ཡིན་ནོ། །ཡང་ཞལ་ནས་འོད་ཟེར་གཅིག་འཕྲོས་ཏེ། བོད་ཁ་བ་ཅན་གྱི་རྒྱལ་ཁམས་སུ། བྲག་ལ་ཆུ་རྒྱག་པའི་འཕྲོང་ལ་ཕོག་པས། མཐའ་འཁོབ་འདུལ་བའི་གཉེན་པོ་གསང་བ་འབྲུ་དྲུག་ཆོས་སྐུའི་རྣམ་པར་གྱུར་ཏེ།
དེ་ནི་ཡར་འཕྲང་གི་ཡི་གེ་དྲུག་པ་འདི་ཡིན་ནོ། ། ཡང་ཐུགས་ཀ་ནས་འོད་ཟེར་ཞིག་འཕྲོས་ཏེ། ཁ་བ་ཅན་གྱི་རྒྱལ་ཁམས་སུ་སོང༌། བོད་ཁ་བ་ཅན་གྱི་ཡུལ་ཐམས་ཅད་འོད་ཟེར་གྱིས་ཁྱབ་པར་མཛད།
ཡང་བསྣོན་སྦྲ་སྟོད་ཚལ་ཡང་འོད་ཟེར་གྱིས་ཁྱབ་པར་མཛད། ཕོ་བྲང་བྱམས་པ་མི་འགྱུར་གླིང་ཡང་འོད་ཟེར་གྱིས་ཁྱབ་པར་མཛད། རྒྱལ་པོ་གནམ་རི་སྲོང་བཙན་ཀྱང་འོད་ཟེར་གྱིས་ཁྱབ་པར་མཛད་དོ།
།དེ་ནས་འོད་ཟེར་དེ་རྣམས་འདུས་ཏེ། རྒྱལ་པོ་གནམ་རི་སྲོང་བཙན་གྱི་བཙུན་མོ་འབྲི་བཟའ་ཐོད་དཀར་མའི་ལྷུམས་སུ་ཞུགས་པ་དང༌། བཀྲ་ཤིས་པའི་ལྟས་ཀྱིས་ཕྱོགས་ཐམས་ཅད་དུ་ཁྱབ་པར་གྱུར་ཏོ།
།དེར་ཟླ་བ་དགུ་ངོ་བཅུ་ལོན་པ་ན། སྲས་ཁྱད་པར་དུ་འཕགས་པ་ཞིག་མེ་མོ་གླང་གི་ལོ་ལ། ཕོ་བྲང་བྱམས་པ་མི་འགྱུར་གླིང་དུ་སྐུ་བལྟམས་ཏེ། དབུ་ལ་སངས་རྒྱས་ཨ་མི་དྷེ་བ་བཞུགས་པ།
ཕྱག་ཞབས་འཁོར་ལོས་མཚན་པ། དབུ་སྐྲ་མཐོན་མཐིང་དུ་ཡོད་པ་ཞིག་བལྟམས་སོ། །སངས་རྒྱས་རྣམས་ཀྱིས་བྱིན་གྱིས་རླབས། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ལྷ་རྣམས་ཀྱིས་མེ་ཏོག་གི་ཆར་ཕབ་སྟེ༑
ས་ཡང་རྣམ་པ་དྲུག་ཏུ་གཡོས་སོ། །དེ་ཡང་མཐོང་ལུགས་རྣམ་པ་གསུམ་དུ་བྱུང་སྟེ། ཕྱོགས་བཅུའི་སངས་རྒྱས་རྣམས་ཀྱི་སྣང་བ་ལ། འཕགས་པ་སྤྱན་རས་གཟིགས་དེས། སྔོན་གྱི་སྨོན་ལམ་གྱི་མཐུ་ལ་བརྟེན་ནས།
བོད་ཁ་བ་ཅན་པའི་སེམས་ཅན་རྣམས་སྨིན་གྲོལ་ལ་བཀོད་ནས། མཐའ་འཁོབ་ཀྱི་ཡུལ་འདིར། མུན་

པའི་རུམ་དུ་སྒྲོན་མེ་སྦར་བ་ལྟར་གྱུར་ཏེ། རིན་པོ་ཆེའི་གླིང་དུ་གཟིགས་སོ། །ས་བཅུའི་བྱང་ཆུབ་སེམས་དཔའ་རྣམས་ཀྱི་སྣང་བ་ལ། འཕགས་པ་སྤྱན་རས་གཟིགས་ཀྱིས། མཐའ་འཁོབ་ཁ་བ་ཅན་པའི་སེམས་ཅན་རྣམས་ཆོས་ལ་བཀོད་པའི་ཕྱིར་དུ།
སྤྲུལ་པའི་རྒྱལ་པོར་སྐུ་སྤྲུལ་ནས། གང་ལ་གང་འདུལ་གྱིས་སེམས་ཅན་གྱི་དོན་བྱེད་པའི་སྣང་བ་བྱུང་ངོ༌། །མི་ནག་ཐ་མལ་བ་རྣམས་ཀྱི་སྣང་བ་ལ། རྒྱལ་པོ་ལ་སྲས་འགྲན་ཟླ་དང་བྲལ་བའི་ངོ་མཚར་བ་ཞིག་འཁྲུངས་པར་མཐོང་
ངོ་༑ ༑དེར་རྒྱལ་བུ་དེ་ནར་ལོན་དུས། བཟོ་དང༌། རྩིས་དང༌། སྒྱུ་རྩལ་དང༌། རིག་པའི་གནས་ལྔ་ལ་མཁས་ཤིང་ཡོན་ཏན་དང་ལྡན་པར་གྱུར་པས། བློན་པོ་རྣམས་ན་རེ།
འོ་ཅག་ཚོའི་རྗེ་འདི་ནི་ཡོན་ཏན་དུ་མ་དང་ལྡན་ཏེ། ཐུགས་ཤིན་ཏུ་སྒམ་མོ་ཟེར་བས། མཚན་ཡང་སྲོང་བཙན་སྒམ་པོ་ཞེས་གྲགས་སོ། །དེ་ནས་རྒྱལ་པོ་དེ་དགུངལོ་བཅུ་གསུམ་ལོན་དུས། ཡབ་འདས་ཏེ། རྒྱལ་སར་བྱོན་པ་ཡིན་ནོ།
།དེ་ནས་ཆོས་ཀྱི་རྒྱལ་པོ་སྲོང་བཙན་སྒམ་པོ་དེའི་ཐུགས་ཀྱི་དགོངས་པ་ལ། བདག་གིས་ཁ་བ་ཅན་འདིར་སེམས་ཅན་གྱི་དོན་བྱེད་པ་ལ། ས་ཕྱོགས་གང་དུ་ཕྱིན་ལ་བསྒོམ་སྙམ་པ་དང༌།
བདག་གི་ཡབ་མེས་ལྷ་ཐོ་ཐོ་རི་སྙན་ཤལ། འཕགས་པ་ཀུན་ཏུ་བཟང་པོའི་སྤྲུལ་པ་དེས། ལྷ་ས་དམར་པོ་རིའི་རྩེ་ལ་བཞུགས་འདུག་པ། བདག་གིས་ཀྱང་ཡབ་མེས་ཀྱི་ཞབས་ཀྱིས་བཅགས་པའི་ས་ཆ། བཀྲ་ཤིས་ཤིང་ཉམས་དགའ་བའི་ས་གནས་དེར་ཕྱིན་ལ།
སེམས་ཅན་གྱི་དོན་བྱེད་པར་དགོངས་ཏེ༑ དེར་ཡར་བསྣོན་སྦྲ་སྟོད་ཚལ་དུ་དགོངས་མན་ལ། ནངས་པར་གྲོ་བཏེག་སྟེ། ཡར་འཕྲང་ཡི་གེ་དྲུག་པའི་དྲུང་དུ་ཁལ་ཕོག ཁལ་མ་རྣམས་བཟན་ལ་སྐྱེལ་ནས།
དེར་གྲོ་བཏབ་བོ། །དེ་ནས་རྒྱལ་པོས་ཆབ་ལ་སྐུ་ཁྲུས་གསོལ། ཆུའི་ནང་ན་འོད་

ཟེར་ཁ་དོག་སྣ་ཚོགས་པ་ཞིག་ཁྲ་ཅམ་མེ་འདུག་པ་བློན་པོ་སྣ་ཆེན་པོས་མཐོང་ནས། རྒྱལ་པོ་ལ་ཞུས་པ། རྗེ་ཅི་ལགས། ཆུའི་ནང་དུ་འོད་ཟེར་འདི་ལྟ་བུ་འོང་བ་ཤིན་ཏུ་ངོ་མཚར་ཆེ་ལགས་ཞུས་པས། རྒྱལ་པོའི་ཞལ་ནས་ཞང་བློན་ཆེན་པོ་ཉོན་ཅིག
མཐའ་འཁོབ་ཁ་བ་ཅན་གྱི་ཡུལ་འདིར་སེམས་ཅན་ཐམས་ཅད་སྨིན་གྲོལ་ལ་འགོད་པའི་ལམ། སངས་རྒྱས་ཐམས་ཅད་ཀྱི་དགོངས་པ་གཅིག་ཏུ་བསྡུས་པའི་ངོ་བོ༑ ཕན་བདེ་དང་ཡོན་ཏན་ཐམས་ཅད་ཀྱི་འབྱུང་གནས།
མཐའ་འཁོབ་འདུལ་བའི་གཉེན་པོ། ཁ་བ་ཅན་པའི་ཆོས་སྐལ། ཡང་སྙིང་འདུས་པའི་སྙིང་པོ། གསང་བ་འབྲུ་དྲུག་ཆོས་ཀྱི་སྐུའི་ཡིག་འབྲུ། གསུང་མཆོག་ཡི་གེ་དྲུག་མ་གཅིག་བྲག་འདི་ལ་འབྱོན་པར་འདུག
འདིས་ཀྱང་སེམས་ཅན་མང་པོའི་དོན་བྱེད་པར་འདུག་གོ་གསུངས་ཏེ། བྲག་དེ་ལ་མཆོད་པ་ཕུལ་བ་དང༌། བྲག་དེ་ལས་འོད་ཟེར་སྣ་ཚོགས་པ་འཕྲོས་ཏེ། ཕ་རོལ་གྱི་བྲག་དེ་ལ་ཕོག་ནས། ཕན་ཚུན་འཇའི་མདངས་སུ་འབྲེལ་པས་ན།
གྲོང་དེའི་མིང་ཡང་འཇའ་མདངས་བྱ་བ་ཡོད་དེ། བྲག་དེ་ལའང༌། སྤྱན་རས་གཟིགས་ཁར་ས་པ་ཎི། དཔལ་རྟ་མགྲིན་ལ་སོགས་པ། རྟིང་དུ་བལ་པོའི་ལྷ་བཟོ་བས་འབུར་དུ་བརྐོས། ལྷའི་སྐུ་རང་ཆས་སུ་བྱོན་ཡོད་དོ།
།དེ་ནས་བྱོན་ཏེ་དམར་པོ་རིའི་སྟེང་དུ་ཕོ་བྲང་བཏབ་ནས་བཞུགས་སོ། །འཕགས་པ་སྤྱན་རས་གཟིགས་ཀྱི་སྐུ་ལ་འོད་ཟེར་བཞི་འཕྲོས་པ་ལས། ཆོས་རྒྱལ་འཁྲུངས་པའི་ལེའུ་སྟེ་དགུ་པའོ།།
།།བཅུ་པ། བློན་པོ་ཐོན་མིས་རྒྱ་གར་ནས་ཡི་གེ་བསྒྱུར་བ་ལས། རྒྱལ་པོས་དགེ་བ་བཅུའི་ཁྲིམས་བཅས་པའི་སྐོར། དེ་ནས་ཆོས་དགེ་བ་བཅུ་ལ་བརྟེན་པའི་རྒྱལ་ཁྲིམས་འཆའ་བ། འདོད་ཡོན་ལྔ་སྤེལ་བ།
ཕན་ཚུན་དུ་སྐྱེས་བསྐུར་བ། མངའ་འོག་གི་འབངས་རྣམས་ལ་ཆོས་ཀྱི་བཀའ་བསྒོ་བ་ལ། བོད་ན་ཡི་གེ་མེད་

པས། བློན་པོ་དབང་པོ་རྣོ་བ་བདུན་རྒྱ་གར་དུ་ཡི་གེ་སློབ་ཏུ་བཏང་པས། མཐའ་འདྲེ་རྣམ་པ་གསུམ་ལ་ཐུག་ནས་ལོག་པས། དེ་ནས་ཐོན་མི་ཨ་ནུའི་བུ། ཐོན་མི་སམྦྷོ་ཊ་ཞེས་པ་ཡིད་གཞུངས་པ་དབང་པོ་རྣོ་བ། ཡོན་ཏན་དུ་མ་དང་ལྡན་པ་ཞིག་ཡོད་པ་ལ།
གསེར་མང་པོ་བསྐུར་ནས་རྒྱ་གར་དུ་ཡི་གེ་སློབ་ཏུ་བཏང་ངོ༌། །དེར་བློན་པོས་རྒྱ་གར་ལྷོ་ཕྱོགས་སུ་ཕྱིན་ཏེ། ཡི་གེའི་སྒྲ་ལ་མཁས་པ་བྲམ་ཟེ་ལི་བྱིན་ཞེས་བྱ་བ་ཡོད་ཟེར་བ་ཐོས་ནས།
བྲམ་ཟེ་ག་ལ་བ་དེར་ཕྱིན་ཏེ། གུས་པར་ཕྱག་བཙལ་ཏེ་གསོལ་བ། ཐུགས་རྗེ་རབ་རྒྱས་རྣམ་འཕྲུལ་ལྷ་ཡི་རིགས། །ཡོན་ཏན་ལྡན་པས་བྲམ་ཟེའི་རིགས་སུ་འཁྲུངས། །ཚེ་སྔོན་ཡོན་ཏན་སྦྱངས་པ་སོང་བའི་མཐུས།
།ལུང་རིགས་ཡི་གེའི་སྒྲ་ལ་ཕུལ་དུ་ཕྱིན། །མཁས་གྲུབ་རིག་འཛིན་བྲམ་ཟེ་ཆེན་པོ་ཁྱེད། །ཅུང་ཟད་བདག་ལ་དགོངས་ཤིང་གསན་དུ་གསོལ། །བདག་ནི་མཐའ་འཁོབ་བོད་ཀྱི་བློན་པོ་ཡིན།
།བདག་གི་རྒྱལ་པོ་ཐུགས་རྗེ་ཆེན་པོ་ལགས། ། བཅུ་གསུམ་ལོན་ནས་རྒྱལ་ས་རབ་བཟུང་སྟེ། །རིན་ཆེན་ཁྲི་ཡི་སྟེང་དུ་བཞུགས་པའི་དུས། །འཁོར་འབངས་རྣམས་ལ་ཆོས་ཀྱིས་ཚིམ་པ་དང༌། །དགེ་བ་བཅུ་ཡི་རྒྱལ་ཁྲིམས་བཅའ་བ་ལ།
།བདག་གི་ཡུལ་ན་ཡི་གེའི་སྲོལ་མེད་པས། །བདག་ལ་ཕྱག་རྟེན་རྒྱ་ཆེན་བསྐུར་ནས་ནི། ཁྱེད་ཀྱི་ཡུལ་དུ་ཡི་གེ་སློབ་ཏུ་བཏང༌། །མཁས་པ་ཁྱེད་ཀྱིས་སྒྲ་ཚད་ཡི་གེའི་ཚོགས། །མ་ལུས་བདག་ལ་གནང་བར་མཛད་དུ་གསོལ།
།ཞེས་ཞུས་ནས། གསེར་རྣམས་ཕྱག་ཏུ་ཕུལ་བ་དང༌། བྲམ་ཟེ་ཆེན་པོ་དེས། གསེར་ཕྱག་ཏུ་བཞེས་ནས་ལན་མཛད་པ། ལེགས་པར་ཉོན་ཅིག་སྐལ་ལྡན་རིགས་ཀྱི་བུ། །ཐོན་མི་ཟེར་བའི་བློན་པོ་རིག་པ་ཅན།
།བདེན་གཉིས་དོན་རྟོགས་བློན་ཆེན་ཁྱེད་ལ་ནི། །ཡི་གེའི་སྒྲ་དང་སྙན་ངག་ལ་སོགས་དང༌། །གཞན་ཡང་

ཡོན་ཏན་ངོ་མཚར་ཅན་རྣམས་ཀུན། །བློན་ཆེན་ཁྱེད་ལ་བདག་གིས་བསླབ་པར་བགྱི། ཁྱོད་ཀྱིས་མཐའ་འཁོབ་བོད་ཀྱི་རྒྱལ་ཁམས་སུ། །འགྲོ་བ་རྣམས་ལ་ཡི་གེའི་སྒྲ་ཚད་དང༌། །ལུང་རིག་མན་ངག་རྣམས་ཀྱིས་ཚིམ་པར་མཛོད།
།ཅེས་སྨྲས་ཏེ། རིན་པོ་ཆེའི་གཞལ་ཡས་ཁང་དུ་ཁྲིད་ནས་ཡི་གེའི་འབྲུ་བསྟན་པས། དེར་བློན་པོ་ཐོན་མིས་རིག་པའི་རྩལ་ཕྱེས། ཤེས་རབ་ཀྱི་སྒྲོན་མེ་བཏེག་ནས་ཡི་གེ་བསླབས་པས། ན་ག་རའི་སྡེ་ཚན།
ག་ཏའི་སྡེ་ཚན་རྣམས་མང་དུ་ཡོད་པ། བོད་ལ་མི་འགྱུར་བས་དབྱངས་ཡིག་ལ་བཀོད། ལཱཉྪ་ལྷའི་ཡི་གེ ཝརྟུ་ལ་ཀླུའི་ཡི་གེ ལྷུན་གྲུབ་ཚང་མ་བོད་ཀྱི་ཡི་གེ་ལ་བཀོད། རྒྱ་ཡི་ཡི་གེ་ལྔ་བཅུ་ནི། །ཡི་གེ་གཙོ་བོ་སུམ་ཅུ་ལ།
། འཕུལ་ཡིག་བཅུ་དང་མཐའ་རྟེན་བཅུ། །རྒྱ་ཡི་ཡི་གེ་རེ་རེ་བཞིན། །རང་གང་སྤྱོད་པ་མ་གཏོགས་པ། །ཀུན་ལ་ཁྱབ་པ་གཅིག་ཀྱང་མེད། །དེ་དག་ཐམས་ཅད་ཁོང་དུ་བསྡུས། །དེ་ལ་དཔེ་བྱས་བསྡུས་པ་ནི།
།བོད་ཡིག་སུམ་ཅུ་གཏན་ལ་ཕབ། །ཡི་གེའི་འབྲུ་ནི་རེ་རེ་བཞིན། །བཟོའི་རྣམ་འགྱུར་ལེགས་པར་བཅོས། །ཡི་གེའི་གཙོ་བོ་ཉི་ཤུ་ལ། །ཀ་ཁ་ཅ་ཆ་ཇ་ཉ་ཏ་ཐ་པ་ཕ་ཙ་ཚ་ཛ་ཝ་ཞ་ཟ་ཡ་ཤ་ཧ་ཨ། མེད་ཀྱང་རུང་བའི་ཡིག་འབྲུ་གཅིག
ཝ། འཕུལ་ཡིག་ལྔ་དང༌། ག་ད་བ་མ་འ། མཐའ་རྟེན་བཅུ། ག་ད་བ་མ་འ་ང་ན་ར་ལ་ས། ཤིན་ཏུ་གཅེས་པའི་ཡི་གེ་ལྔ། ག་ད་བ་མ་འ། རྐང་པ་ཅན་གྱི་ཡི་གེ་དགུ། ཀ་ག་ཏ་ད་ན་ཉ་ཞ་ཤ་ཧ།
རྒྱ་ལ་མེད་པའི་ཡི་གེ་དྲུག ཅ་ཆ་ཇ་ཞ་ཟ་འ། ཡི་གེ་བུ་ནི་བཅུ་དྲུག་ལ། ཀ་ག་ང་ད་ཏ་ན་པ་བ་མ་ཅ་ཇ་ཉ་ཙ་ཛ་ལ་ཧ། ཡི་གེ་མ་ནི་བདུན་དུ་བཅོས། ཀ་ག་བ་ཟ། ཀུན་གྱི་མ་ནི། ར་ལ་ས། འདོགས་ཐམས་ཅད་ཀྱི་མ་གསུམ།ལ་ལ་སྒོས་སུ་མ་བཞི་ཡོད།
ཀ་ག་བ་ཟ་ལའི་མ། ཡིག་འབྲུ་བཞི་པོ་འདི་ལ། ལ་ཁོ་ན་འདོགས། ལ་ལ་སྒོས་སུ་བུ་གཉིས་ཡོད། །ཅ་དང་ཧ་གཉིས་ལ་ཡི་བུ། །

ཙ་དང་ཛ་གཉིས་ར་ཡི་བུ། །འཕུལ་དང་མཐའ་བརྟེན་མི་བྱེད་ཅིང༌། །མ་བུ་གཉིས་ཀ་མི་བྱེད་པའི། །རང་ས་འཛིན་པའི་ཡི་གེ་བཅུ། ཁ་ཆ་ཐ་པ་ཚ་ཝ་ཞ་ཡ་ཤ་ཨ། ག་བ་ཡི་གེ་ཀུན་ཏུ་རྒྱུ། །མ་དང་བུ་གཉིས་ཀ་བྱེད།
འཕུལ་དང་མཐའ་བརྟེན་གཉིས་ཀ་བྱེད། སྟེང་ན་ཞ་ལྟར་ལྡིང་བ་གསུམ། །ན་རོ་གི་གུ་འགྲེང་པོ་སྟེ། །འདི་གསུམ་ཡི་གེ་ཀུན་ལ་ཁྱབ། །འོག་ན་གདན་ལྟར་མཛེས་པ་གསུམ། །ཡ་ཏ་ར་ཏ་ཞབས་ཀྱུ་སྟེ། །ཡ་ཏ་འདོགས་པའི་ཡི་གེ་བདུན།
།ཀྱ་ཁྱ་གྱ་པྱ་ཕྱ་བྱ་མྱ། །ར་ཏ་འདོགས་པའི་ཡི་གེ་བཅུ་གཅིག་ཡོད། ཀྲ་ཁྲ་གྲ་པྲ་ཕྲ་བྲ་མྲ་སྲ་ཤྲ་དྲ་ཧྲ། ཞབས་ཀྱུའི་ཡི་གེ་ཀུན་ལ་ཁྱབ། ཀྱུ་ཁྱུ་ཀྲུ་ཁྲུ། ཡ་ཏ་ར་ཏ་གཉིས་ལའང་ཁྱབ།
འདོགས་དང་སྡེབ་སྦྱོར་བློ་ལ་ཤར་རོ། ། གཞན་ཡང་ལཱཉྪ་ལྷའི་ཡི་གེ་འདྲ། ཧ་དང་འ་གཉིས་ཀྱིས་ཡི་གེའི་བུ་བྱེད་པ་དང༌། ན་ལོག ཤ་ལོག ཐ་ལོག་བྱེད་པ་སོགས་ནི། སཾ་སྐྲྀ་ཏའི་སྐད། བོད་དུ་གཟུངས་སྔགས་སུ་འགྱུར་དུས།
ཡི་གེའི་རྣམ་དཔྱོད་ལ་མཁས་པའི་པཎྜིཏ་རྣམས་ཀྱིས་རྟིང་དུ་བཅོས་སོ། །དེ་ལ་དཔེ་བྱས་ནས་ཡི་གེ་དབུ་ཅན་དུ་བྱས། ཝརྟུ་ལ་ཀླུའི་ཡི་གེ་འདྲ། དེ་ལ་དཔེ་བྱས་ནས་ཡི་གེ་ཟུར་ཅན་དུ་བྱས་སོ།
།འདི་ནི་ཟུར་ཙམ་ཡིན་གྱིས། རྒྱས་པར་འདོད་ན་ཐོན་མིས། དང་པོ་ཡི་གེའི་རྣམ་འགྱུར་གྱི་བཟོ་བརྩམ། ཀ་མད་སུམ་ཅུར་བསྒྱུར། སྡེབ་སྦྱོར་བསྒྲིག་པའི་གཞི་མ། ཐོན་མིའི་མདོ་རྫིའི་སྒྲ་མདོ་བྱ་བ་ཡོད་ཀྱིས་དེ་དག་ལ་གཟིགས་ཤིག
གཞན་ཡང་བློན་པོ་ཐོན་མི་དེས། པཎྜི་ཏ་ལྷ་རིག་པའི་སེང་གེ་ལ། སྒྲའི་བསྟན་བཅོས་ཐམས་ཅད་བསླབས་ནས། རིག་པའི་གནས་ལྔ་ལ་མཁས་པར་གྱུར་ཏེ། འདུས་པ་རིན་པོ་ཆེའི་ཏོག
མདོ་ཟ་མ་ཏོག སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་རྣམས་བོད་དུ་བསྒྱུར། ལོ་རྒྱུས་གཅིག་ན། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ཡང་བསྒྱུར་ཟེར་བའང་འདུག
མདོར་ན་བློན་པོ་ཐོན་མི་དེ། བསླབ་ཤེས་ཀྱི་ཡོན་

ཏན་དུ་མ་ལ་མཁས་པར་གྱུར་ཏོ། །དེ་ནས་བློན་པོ་བོད་དུ་བྱོན་པའི་དུས་སུ། བྲམ་ཟེ་ལ་གསོལ་བ། ཐུགས་ལ་བཏགས་སོ་རྒྱལ་བའི་སྲས། །བཀའ་དྲིན་ཆེའོ་ངོ་མཚར་ཆེ། །བྱིན་གྱིས་རློབས་ཤིག་ཐུགས་རྗེ་ཅན། །རིག་པ་དྲི་མེད་ཀྱི་ནམ་མཁའ་ལ༑༑ཐབས་ཤེས་གཉིས་ཀྱི་རྒྱུ་སྐར་ཤར།
།སྨོན་ལམ་དག་པའི་ཆུ་འཛིན་འཁྲིགས།། སྒྲ་ཚད་ཡི་གེའི་ཉི་ཟླ་ཤར། །འགྲོ་བ་མ་རིག་མུན་པ་སེལ། །བདེ་གསལ་ཡིད་ཀྱི་རྒྱ་མཚོ་ལ། །རིག་པ་བློ་ཡི་ཆུ་བྲན་འཁོར།
།སྨོན་ལམ་དག་པའི་ཆུ་བྱ་ལྡིང༌། །སྒྲ་ཚད་ཡི་གེའི་ནོར་བུ་བཞུགས། །འགྲོ་བའི་དབུལ་ཕོངས་སེལ་བར་བྱེད། །སྒྱུ་ལུས་དྲི་མེད་སྡོང་པོ་ལ། །ཐབས་ཤེས་གཉིས་ཀྱི་ཡལ་ག་རྒྱས།
།བསླབ་ཤེས་ཡོན་ཏན་མེ་ཏོག་ཤར། །སྒྲ་ཚད་ཡི་གེའི་འབྲས་བུ་སྨིན། །བདག་ཅག་བློན་པོ་ཐོན་མི་ལ། ། མ་ལུས་གནང་བ་ཐུགས་ལ་བཏགས། །རྒྱ་གར་ཡུལ་དུ་ཕྱིན་པ་ཡིན། །མཁས་གྲུབ་ཁྱེད་དང་མཇལ་བ་ཡིན།
།ཡོན་ཏན་གཞི་མ་ཡི་གེ་ཡིན། །མ་ལུས་ཁོང་དུ་ཆུད་པ་ཡིན། །བོད་ཡུལ་དབུས་སུ་འགྲོ་བ་ཡིན། །རྒྱལ་པོས་དགའ་སྟོན་མཛད་པ་ཡིན། །རྒྱལ་སྲིད་ཆོས་བཞིན་སྐྱོང་བ་ཡིན། །རྒྱལ་པོས་དབུ་མཛད་བློན་འབངས་ལ༑
༑སྒྲ་ཚད་ཡི་གེ་སྤེལ་བ་ཡིན། །ཀུན་ལ་རྒྱས་པར་བྱེད་པ་ཡིན། །ཐུགས་ལ་བཏགས་སོ་རྒྱལ་བའི་སྲས། །ཞེས་བརྗོད་དེ། ཞབས་སྤྱི་བོས་བླངས། ཐེག་པ་ཆེན་པོའི་ཆོས་དུ་མ་དང་བཅས་ཏེ་བོད་དུ་ཕེབས།
བསུ་བ་དགའ་སྟོན་བསམ་གྱིས་མི་ཁྱབ་པ་བྱས། རྒྱལ་པོ་དགའ་སྟོན་གྱི་གདན་སར་བྱོན་པ་ལ། བློན་པོ་ཐོན་མིས། ན་རོ། གི་གུ། ཞབས་ཀྱུ་སོགས་སྡེ་ཚན་དུ་བྱས་ཏེ། ཡི་གེའི་ཕུད་ཕུལ་བ། ཞལ་རས་གསལ་ལ་ངང་མདངས་གང་བ་བཟང༌།
།གདམས་ངག་ཟབ་ལ་མ་ཆད་ཐ་དད་དང༌། །ལས་ངན་བག་ཆགས་ཐམས་ཅད་བསལ་མཛད་པ། །འཕགས་པ་མ་

ཕམ་ཡང་དག་དམ་པ་ལགས། །བདེ་གཤེགས་བདེན་ངེས་ཡེ་ཤེས་ཏེ། །ཏིང་འཛིན་ཞི་ཉིད་རིག་ཅིང་གཟིགས། །ཉོན་མོངས་ཚོགས་བཅོམ་མགོན་པོ་མཆོག ། དུག་གསུམ་བདུད་འདུལ་ཀུན་ཏུ་ཐུལ། །ཐོན་མིའི་ཡི་གེའི་ཕུད་འདི།
ཛེན་ཁོག་སྣ་རྡོའི་ལྷ་ཁང་ལ་བྲག་ལ་བརྐོས་ནས་ཡོད་དོ། །སྤྱན་རས་གཟིགས་དབང་ཐུགས་ཀྱི་སྲས། །སྲོང་བཙན་སྒམ་པོར་མཚན་གསོལ་བའི། །ཆོས་རྒྱལ་ཁྱེད་ལ་ཕྱག་འཚལ་ལོ། །ཞེས་བསྟོད་པ་དང༌། རྒྱལ་པོ་ཤིན་ཏུ་དགྱེས་ནས།
སངས་རྒྱས་ཀྱི་བསྟན་པ་རིན་པོ་ཆེ་ལ་དགོངས་ནས། བཀུར་སྟི་དང་ཕུ་དུད་དུ་མཛད་དོ། །རྒྱལ་པོས་བློན་པོ་ལ་ཡོན་ཏན་ཆེ་བའི་བཀུར་སྟི་མཛད་པ་དང༌། བློན་པོ་གཞན་རྣམས་ཕྲག་དོག་གིས་ཀུན་ནས་བསླངས་ཏེ།
རྗེ་ཡིས་འབངས་ལ་འདི་ལྟ་བུའི་བཀུར་སྟི་མི་འོས་སོ་ཞེས་དྲིལ་བསྒྲགས་པ་དང༌། བློན་པོ་ཐོན་མིས་དེ་དག་གི་འགྲན་སེམས་གཅོག་པའི་ཕྱིར་དུ། འདི་སྐད་ཟེར་རོ། །ང་དྲིན་ཆེན་གྱི་བློན་པོ་ཐོན་མི་ངས།
།ལམ་བགྲོད་པར་དཀའ་བའི་རྒྱ་གར་དུ། །ལུས་ཚ་གྲང་ཆེ་ཡང་དཀའ་བ་སྤྱད། ཁོང་མཁས་པ་བྲམ་ཟེ་ལི་བྱིན་ལ། །ཡིད་གུས་པའི་ཚུལ་གྱིས་མོས་གུས་བྱས། །ནོར་རིན་ཆེན་གསེར་གྱི་ཕྱག་རྟེན་ཕུལ།
།དོན་རྙེད་པར་དཀའ་བའི་ཡིག་འབྲུ་བསྟན། །བློ་ཐེ་ཚོམ་སེལ་བའི་མཛུབ་ཁྲིད་བྱས། །ཚིག་དབྱངས་ཡིག་རྣམས་ལ་མཁས་པར་བསླབས། །རྒྱ་ཡིག་ལྔ་བཅུ་ཐམ་པ་དེ། །བོད་ཡིག་སུམ་ཅུར་གཏན་ལ་ཕབ།
།རང་མཁས་པའི་ངེས་ཤེས་བློ་ལ་ཤར། །འཕྲལ་ཡོན་ཏན་ཐམས་ཅད་ཁོང་དུ་ཆུད། །དུས་ད་ལྟ་དགའ་ལ་ཕྱི་མ་སྐྱིད། །ཡུལ་མཐའ་འཁོབ་བོད་ཀྱི་རྒྱལ་ཁམས་འདིར། །མི་མཁས་པ་སླེབ་པའི་སྔ་མ་ཡིན། །ང་མུན་པ་སེལ་བའི་སྒྲོན་མེ་ཡིན།
།རྗེ་རྒྱལ་པོ་ཉི་ཟླའི་ཚུལ་དུ་བཞུགས། །གྲོགས་བློན་པོའི་ཁྲོད་ན་ང་ཙམ་མེད། །བོད་ཁ་བ་

ཅན་པའི་མི་རྣམས་ལ། །ང་ཐོན་མི་བཀའ་དྲིན་མི་ཆེའམ། །ཐོན་མིའི་ང་རྒྱལ་ཟེར། ཞེས་ཟེར་བས། བློན་པོ་རྣམས་གཅིག་ལ་གཅིག་ལྟ་ཞིང༌། འགྲན་སེམས་མེད་པར་གྱུར་ཏོ༑ ༑དུས་དེ་ཙ་ན། ཡང་གྲགས་ཀྱི་བློན་པོ་སུམ་བརྒྱ་ལ།
ཕྱི་ནང་བར་གསུམ་གྱི་བློན་པོ་འདི་རྣམས་ཀྱི་མིང་ཐང་ཡིག་ཆེན་མོ་ནས་བསྡུས།མིང་ཆེན་གྱི་བློན་པོ་བཅུ་དྲུག་ཡོད། མེད་ཐབས་མེད་པའི་བློན་ཆེན་བཞི། ཞེས་པ། རྒྱལ་པོའི་སྐུ་གསུང་ཐུགས་ཀྱི་ཞབས་ཏོགཕྱི་ནང་བར་གསུམ་གྱི་བྱ་བ་བྱེད་པའི་བློན་པོ།
བྱང་ཆུབ་སེམས་དཔའི་གདུང་བརྒྱུད་བློན་པོ་བཅུ་དྲུག་གི་ཐོག་དྲངས་པའི་བློན་པོ་སུམ་བརྒྱ་ཡོད་དོ། །དེའང་ཕྱི་བློན་བཙན་པོ་དྲུག
ནང་བློན་བཟང་པོ་དྲུག བཀའི་འཕྲུལ་བློན་བཞིའོ། །དེ་ལ་ནང་བློན་བཟང་པོ་དྲུག་ནི། འཕྲུལ་གྱི་སྣ་ཆེན་རིག་བཟང༌། ཁྲ་འབྲུག ཞང་པོ་རྒྱལ་གྱི་ཁྲམ་བཟང༌། ཧོར་ཡིན། ཅོག་རོ་རིགས་པའི་སྐད་བཟང༌།
ཅོག་རོ། ལྷར་གཟིགས་ཤོག་པོ་བསྟན་བཟང༌། ཁམས་པ། ཀའི་གཉགས་སྟོན་འཕེལ་བཟང༌། རྒྱ་མ་ཡར་སྟོན། སྦས་ལྕང་དཔལ་གྱི་ལེགས་བཟང༌། སྦས་ཀྱི་སྐྱེད་ཐག་རིང་མོའང་ཟེར། ལ་སོགས་ཏེ། བློན་པོ་བརྒྱ་ཐམ་པས།
རྒྱལ་པོའི་སྐུའི་ཞབས་ཏོག་དང༌། ནང་གི་བྱ་བ་ཐམས་ཅད་བྱེད་དོ། །ཕྱི་བློན་བཙན་པོ་དྲུག་ནི། བྱང་གི་ཁྱུང་པོ་ཡིན། ཁྱུང་པོ་སྦུ་ན་བཟང་བཙན། ཡར་སྟོད་པ། ལམ་ཁྲི་བདེ་ལྷག་ཁྲི་བཙན། འཕན་ཡུལ་རྒྱལ་བ།
མུ་ཁྲི་རྡོ་རྗེ་གནམ་བཙན། འཇད་པ། མཐིང་གི་བྱང་ཆུབ་མཆོག་བཙན། མཆོང་རྒྱས་པ། ཐར་པ་ཀླུའི་དཔལ་བཙན། ཡར་ལུང་སོན་པ། རོང་པོ་འཕྲུལ་གྱི་ལྡེ་བཙན་ལ་སོགས་པའི་བློན་པོ་བརྒྱ་ཐམ་པས་ཕྱི་བློན་བྱེད།
ཤར་ཕྱོགས་རྒྱ་དང༌། མི་ཉག་གི་ཡུལ་ནས་བཟོ་དང་རྩིས་ཀྱི་དཔེ་བླངས། ལྷོ་ཕྱོགས་རྒྱ་གར་གྱི་ཡུལ་ནས་དམ་པ་ཆོས་ཀྱི་སྒྲ་བསྒྱུར། ནུབ་ཕྱོགས་སོག་པོ་དང༌། བལ་པོའི་ཡུལ་ནས་ཟས་ནོར་ལོངས་སྤྱོད་ཀྱི་གཏེར་

མཛད། བྱང་ཕྱོགས་ཧོར་དང་ཡུ་གེ་རའི་ཡུལ་ནས་ཁྲིམས་དང་ལས་ཀྱི་དཔེ་བླང༌། མདོར་ན་ཕྱོགས་བཞི་ལ་དབང་བསྒྱུར་ཞིང་ལོངས་སྤྱོད་ནས། འཛམ་གླིང་ཕྱེད་ཀྱི་ཁ་ལོ་སྒྱུར་བའི་རྒྱལ་པོ་མཛད་དོ། །ཐོན་མི་སམྦྷོ་ཊ།
མགར་སྟོང་བཙན་ཡུལ་བཟུང༌། སྟོད་ལུང་རམ་པ་བ། འབྲི་སེ་རུ་གོང་སྟོན། འབྲི་ཁུང་བ། ཉང་ཁྲི་བཟང༌། ཉང་སེར་བ༑ ཡང་སྟོན་ལ་སོགས་པ་བློན་པོ་བརྒྱ་ཐམ་པས་བར་གྱི་ཁོད་སྙོམས། རྒྱལ་པོས་བཀའ་སྩལ་པ་བཞིན།
དགེ་བ་བཅུའི་ཁྲིམས་བཅའ་བ་སྟེ། བཟང་ལ་བྱ་དགའ་སྟེར། ངན་པ་ལ་ཆད་པ་གཅོད། མཐོ་བ་ཁྲིམས་ཀྱིས་གནོན། དམའ་བ་ཐབས་ཀྱིས་སྐྱོང༌། སྐུ་བསྲུང་སྡེ་བཞིར་སྤྱད། ཕུ་ཆུ་རྫིང་དུ་བསྐྱིལ།
མདའ་ཆུ་ཡུར་བར་དྲངས། བྲེ་སྲང་གཏན་ལ་ཕབ། ཞིང་ལ་ལྷུ་རུ་སྤྱད། མི་ལ་ཡི་གེ་བསླབས། རྟ་ལ་མདོངས་སུ་བྲིས། ལེགས་པའི་དཔེ་སྲོལ་བཙུག་སྟེ། འཐབ་མོ་བྱས་པ་ལ་ཆད་པ། བསད་པ་ལ་ཆེ་ཆུང་གི་སྟོང་བྱེད་པ།
བརྐུས་པ་ལ་བརྒྱད་འཇལ་ངོས་དང་དགུ། བྱེ་བྱས་པའི་ཡན་ལག་གི་ཕྲན་བཅད་ནས་ཡུལ་གཞན་དུ་སྤྱུགས་པ། རྫུན་བྱས་པའི་ལྕེ་གཅོད་པའོ། །གཞན་ཡང་དཀོན་མཆོག་གསུམ་ལ་སྐྱབས་སུ་སོང་ཞིང༌། དད་པ་དང་མོས་གུས་བྱ་བ།
ཕ་མ་ལ་དྲིན་དུ་གཟོ་ཞིང་བཀུར་སྟི་བྱ་བ། མི་དྲིན་ཆེན་དང་ཕ་ཁུ་རྒན་གསུམ་གྱི་ཡི་མི་གཅོད་ཅིང༌། བཟང་པོའི་ལན་བྱེད་པ། མི་ཡ་རབས་དང་རིགས་བཙུན་པ་ལ་མི་རྒོལ་ཅིང་དང་དུ་ལེན་པ།
ལས་དང་སྤྱོད་པ་ཐམས་ཅད་ཡ་རབས་ཀྱི་རྗེས་སུ་འབྲང་བ། ལྷ་ཆོས་དང་ཡི་གེ་ལ་བློ་འཇུག་ཅིང་དོན་ཤེས་པར་བྱ་བ། ལས་རྒྱུ་འབྲས་ལ་ཡིད་ཆེས་ཤིང༌། མི་དགེ་བ་འབའ་ཞིག་ལ་འཛེམ་པ། མཛའ་བཤེས་དང་ཁྱིམ་མཚེས་ལ་ཕན་འདོག་ཅིང་གནོད་སེམས་མི་བྱ་བ།
གཞི་དྲང་པོར་བྱ་ཞིང་བློ་སེམས་དཔང་དུ་འཇོག་པ། ཟས་ཆང་ལ་ཚོད་

འཛིན་ཅིང་ཁྲེལ་ཡོད་པར་བྱ་བ། བུ་ལོན་དུས་སུ་འཇལ་ཞིང༌། བྲེ་སྲང་ལ་གཡོ་ཟོལ་མི་བྱ་བ། མ་བསྐོས་ཤིང་མ་བཅོལ་བའི་བྱ་བ་ལ་རྟོག་འཇུག་མི་བྱ་བ་དང༌། གྲོས་ཀྱི་ནང་དུ་བུད་མེད་ཀྱི་ཁ་ལ་མི་ཉན་ཅིང་རང་ཚུགས་འཛིན་པ།
ཡིན་མིན་གྱིས་མ་ཚང་བ་བྱུང་ན། ཡུལ་ལྷ་བསྟན་སྲུང་དཔང་དུ་བཙུགས་ནས་མནའ་བྱེད་པ་ལ་སོགས་ཏེ། དགེ་བ་བཅུ་ལ་དཔེ་བྱས་ནས། བོད་ཁྲིམས་ཉི་ཤུ། སྐྱི་ཤོད། ཤོ་མ་ར་རུ་གཏན་ལ་ཕབ་སྟེ།
རྗེ་བློན་ཀུན་གྱི་ཕྱག་རྒྱས་བཏབ་སྟེ། ཉི་ཟླའི་འོད་ལྟ་བུར་ཁྱབ་པར་མཛད་དོ། །དེ་ལྟར་མཛད་པས་རྗེ་བཙན་འབངས་རྣམས་སྐྱིད། །བསྟན་པ་རྒྱས་ཤིང་རྒྱལ་སྲིད་ཕྱོགས་བཅུར་འཕེལ། །ཆོས་ཀྱི་བཀའ་ཁྲིམས་མཛད་པས་འབངས་རྣམས་བཀའ་ལ་ཉན།
།མི་རྗེ་ལྷ་ཡིས་མཛད་པས་རྒྱལ་ཁམས་ཐམས་ཅད་སྐྱིད། །ཕོ་དཔའ་རྟ་མགྱོགས་ལོངས་སྤྱོད་ལྷ་དང་མཉམ། །བློ་གཏད་ཆོས་ལ་བྱས་པས་འདི་ཕྱི་གཉིས་ཀར་སྐྱིད། །འཐབ་དང་རྩོད་པ་སྤངས་པས་ཐམས་ཅད་ཕ་མར་ཤེས།
།ཀུན་ལ་ཡི་གེ་བསླབས་པས་སངས་རྒྱས་བསྟན་པ་དར། །མི་དགེའི་བཤེས་གཉེན་མེད་པས་དགེ་བཅུའི་ནོར་བུ་རྙེད། །ཀུན་གྱི་གཙུག་ཏུ་ཁུར་བས་སྐྱིད་པའི་ཉི་མ་ཤར། །ཐམས་ཅད་སྤྲུལ་པ་ཡིན་པས་ཁྲལ་དང་འུ་ལག་མེད།
། ནམ་མཁའི་མཐོང་ལ་འཁོར་ལོ་རྩིབས་བརྒྱད་ཤར། །དོག་མོའི་ས་ལ་པདྨ་འདབ་བརྒྱད་སྐྱེས། །བར་གྱི་རི་ལ་བཀྲ་ཤིས་རྟགས་བརྒྱད་ཚང༌། །ལྗོན་ཤིང་ཐམས་ཅད་དགའ་བའི་ཚལ་དུ་འཐིབས།
།བྱ་རྣམས་ཀུན་ཀྱང་ཅ་ཅོ་དུ་མ་སྒྲོགས། །ས་རྣམས་ཀུན་ཀྱང་རྣམ་པ་དྲུག་ཏུ་གཡོས། །ལྷ་རྣམས་ཀུན་གྱིས་མེ་ཏོག་ཆར་པ་ཕབ། །བཀྲ་ཤིས་ཉམས་སུ་དགའ་བའི་བྲག་ལྷའི་ཚལ། །ལྗོན་ཤིང་སྟར་ཁ་སྡོང་པོའི་བསིལ་གྲིབ་ལ།
།ཆོས་རྒྱལ་ཆེན་པོ་ཁྲི་ཡི་སྟེང་ན་བཞུགས། །དཔའ་མཛངས་འཕྲུལ་ལྡན་

བློན་པོའི་ཚོགས་དང་བཅས། །བོད་འབངས་འཁོར་དང་བཅས་པས་མཐའ་མ་བསྐོར། ཁ་དོག་སྣ་ཚོགས་ལྡན་པ་འཇའ་ཡི་གུར། །རྒྱལ་པོ་བཞུགས་པའི་མཁའ་ལ་གདུགས་ལྟར་འཁྱིལ། །བུ་རམ་རྒུན་འབྲུམ་ཀ་ར་ཞལ་ཟས་སོགས། །རོ་བརྒྱ་ལྡན་པའི་ཟས་ཀྱི་ཚོགས་རྣམས་ཀྱང༌།
།རྒྱལ་པོས་གསོལ་ཞིང་འཁོར་རྣམས་ཚིམ་པར་བྱེད། །ཆོས་རྒྱལ་ཆེན་པོའི་སྐུ་ཡི་སྐྱོ་སངས་ལ། །འབག་དང་སེང་གེ་གཡག་སེང་སྟག་སེང་དང༌། །རྔ་བྲོ་མཁན་དང་གར་མཁན་ལ་སོགས་ཀྱིས།
།རེ་རེ་བཞིན་དུ་གར་དང་རྩེད་མོ་འབུལ། །ལྷ་ཡི་རྔ་བོ་ཆེ་དང་པི་ཝང་དང༌། །རོལ་མོ་སིལ་སྙན་རྣམས་ཀྱིས་མཆོད་པ་དང༌། །སྨན་མཆོག་ཨ་ག་རུ་དང་ཙནྡན་དང༌། །དྲི་ཞིམ་བདུག་སྤོས་རྣམས་ནི་རླུང་ལྟར་གཡོ།
།གདུགས་དང་རྒྱལ་མཚན་བ་དན་ལྷབ་ལྷུབ་དང༌། །སྣ་ཚོགས་དར་གྱིས་ནམ་མཁའ་གང་བར་མཆོད། །ཡིད་འོང་མཛེས་པའི་བུ་མོ་བཅུ་དྲུག་གིས། །མཛེས་པའི་རྒྱན་བཅས་མེ་ཏོག་ཐོགས་ནས་ནི།
།གླུ་དང་གར་གྱིས་རྣ་བའི་དགའ་སྟོན་འགྱེད། །དགའ་བདེ་སྐྱིད་པའི་བཀའ་ཁྲིམས་མཛད་པའི་ཚེ། །བོད་འབངས་མི་རེས་རྟ་རེ་ཞོན་ནས་རྒྱུག །ཤིང་རེའི་རྩེ་ལ་དར་རེ་ཕྱར་གིན་བཞག །དམ་པ་ཆོས་ཀྱི་རྔ་ཆེན་དམ་པ་བརྡུང༌།
།དགེ་བ་བཅུ་ལ་བསྟུན་པའི་རྒྱལ་ཁྲིམས་བཅས། །འདོད་ཡོན་ལྔ་དང་བསྟུན་པའི་ལོངས་སྤྱོད་སྤེལ། ཁ་བ་ཅན་པའི་རྒྱལ་ཁམས་འདི་ཉིད་དུ། །དགེ་བཅུའི་རྒྱལ་ཁྲིམས་མཁའ་ལ་ཉི་ཟླ་བཞིན།
།བོད་ཡུལ་གངས་ཅན་ཁྲོད་འདིར་ཁྱབ་པར་མཛད། །བློན་པོ་ཐོན་མིས་རྒྱ་གར་ནས་ཡི་གེ་བསྒྱུར་བ་ལས། རྒྱལ་པོས་དགེ་བ་བཅུའི་ཁྲིམས་བཅས་པའི་ལེའུ་སྟེ་བཅུ་པའོ།། །།

བཅུ་གཅིག་པ། རྒྱལ་པོའི་ཐུགས་དམ་གྱི་ལྷ་རྒྱ་གར་དང༌། བལ་པོའི་ཡུལ་ནས་སྤྱན་དྲངས་པའི་སྐོར། དེས་ནས་སྤྲུལ་པའི་རྒྱལ་པོ་ཆེན་པོ་དེའི་ཐུགས་ཀྱི་དགོངས་པ་ལ། བདག་གིས་མཐའ་འཁོབ་ཁ་བ་ཅན་གྱི་ཡུལ་འདིར།
སེམས་ཅན་གྱི་དོན་བྱེད་པ་ལ། ཡི་དམ་གྱི་ལྷ་ཞིག་བཞེངས་དགོས་ཏེ། དེའི་རྒྱུ་ནི་རིན་པོ་ཆེ་གསེར་དངུལ་ལས་བྱས་ན་ནི། མ་འོངས་པའི་དུས་སུ་སེམས་ཅན་བསོད་ནམས་དམན་པས་དུས་ཀྱི་ཐ་མ་ལ་བཤིགས་པའི་དཽགས་ཡོད།
ས་དང་རྡོ་ལས་བྱས་ན་ནི་རྒྱུ་ངན། ཤིང་གི་རིགས་ལ་བྱས་ན་ནི་འགས། བདག་གི་ཡི་དམ་གྱི་ལྷ་བཞེངས་པའི་རྒྱུ་གང་ལེགས་དགོངས་ཏེ། འཕགས་པ་ལ་གསོལ་བ་བཏབ་པས། ཐོ་རངས་ཀྱི་དུས་སུ་སངས་རྒྱས་དང༌།
བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང༌། ལྷའི་བུ་དང་བུ་མོ་ལ་སོགས་པ་ཐམས་ཅད་སྤྲིན་འདུས་པ་ལྟར། མདུན་གྱི་ནམ་མཁའ་ལ་བྱོན་ནས། འཕགས་པ་འཇམ་དཔལ་དང༌། འཕགས་པ་ཀུན་ཏུ་བཟང་པོ་གཉིས་ཀྱིས།
རིན་པོ་ཆེའི་བུམ་པ་བདུད་རྩིའི་ཆུས་གང་བ་ཕྱག་ཏུ་བཟུང་ནས། རྒྱལ་པོ་ལ་དབང་བསྐུར། སྐུ་ཁྲུས་གསོལ་ལོ། །སངས་རྒྱས་ཐམས་ཅད་ཀྱིས་བྱིན་གྱིས་བརླབ་པར་མཛད། བྱང་ཆུབ་སེམས་དཔའ་ཐམས་ཅད་ཀྱིས་བཀྲ་ཤིས་བརྗོད།
ལྷའི་བུ་དང་བུ་མོ་རྣམས་ཀྱིས་སྤྲིན་གྱི་གསེབ་ནས་ལུས་ཕྱེད་ཐོན་ཙམ་བྱས་ནས། ལྷའི་རོལ་མོ་སྣ་ཚོགས་ཀྱིས་མཆོད་པ་བྱེད་ཅིང་མེ་ཏོག་གི་ཆར་ཕབ་བོ། །དེ་མ་ཐག་ཏུ་རྒྱལ་པོའི་སྐུ་ལ་འོད་ཟེར་སྣ་ཚོགས་པ་ཞིག་འཕྲོས་ནས།
མཐའ་འཁོབ་ཁ་བ་ཅན་གྱི་ཡུལ་ཐམས་ཅད་འོད་ཟེར་གྱིས་ཁྱབ་པར་བྱས་ནས་གང་ལ་གང་འདུལ་གྱི་སྤྲུལ་པ་རེ་རེས་སེམས་ཅན་གྱི་དོན་བྱས་ནས། མཐའ་འཁོབ་དེ་ཡང་རིན་པོ་ཆེའི་གླིང་ལྟ་བུར་གྱུར་ཏོ།
།དེ་ནས་ལྷ་རྣམས་ཀྱིས་མགྲིན་

གཅིག་ཏུ་རྒྱལ་པོ་ལ་འདི་སྐད་ཅེས་ཞུས་སོ། །སྤྲུལ་པའི་རྒྱལ་པོ་བྱང་ཆུབ་སེམས།། མགོ་ནག་ཡོངས་ཀྱི་རྗེ་ཁྱེད་ཀྱིས། །མོས་གུས་བསོད་ནམས་བསགས་པའི་རྟེན། ། ཡི་དམ་ལྷ་གཅིག་སྤྱན་འདྲེན་ན། །རྒྱ་གར་ཡུལ་གྱི་ལྷོ་ཕྱོགས་སུ།
།སིངྒ་ལ་ཡི་རྒྱ་མཚོའི་འགྲམ། །རང་བྱོན་ཁརྶ་པ་ཎིའི་རྒྱབ། །གླང་ཆེན་ཉལ་བའི་བྱེ་མའི་འོག ། ཙནྡན་སྦྲུལ་གྱི་སྙིང་པོ་ལས། །གྲུབ་པའི་རང་བྱོན་སྤྱན་རས་གཟིགས། །ངོ་མཚར་ཅན་ཞིག་དེ་ན་བཞུགས།
།དེ་ནི་རྒྱལ་པོའི་ཡི་དམ་ཡིན། །ཞེས་ཟེར་ཏེ། མི་སྣང་བར་གྱུར་ཏོ། །དེ་ནས་རྒྱལ་པོའི་ཐུགས་ཀྱི་དགོངས་པ་ལ། ཡི་དམ་གྱི་ལྷ་དེ་སྤྱན་འདྲེན་པ་ལ། མིས་མི་རྙེད་པས། སྤྲུལ་པ་ཞིག་བཏང་དགོས་དགོངས་པ་དང༌།
དེ་མ་ཐག་ཏུ་རྒྱལ་པོའི་སྨིན་མཚམས་ཀྱི་མཛོད་སྤུ་ནས། སྤྲུལ་པའི་དགེ་སློང་ཨ་ཀ་ར་མ་ཏི་ཤཱི་ལ་ཞེས་པ། དབུ་ལ་སངས་རྒྱས་འོད་དཔག་མེད་བཞུགས་པ་ཞིག་སྤྲུལ་ནས།
ཡི་དམ་དེ་སྤྱན་འདྲེན་པ་ལ་བཏང་ངོ༌། །དེ་ནས་སྤྲུལ་པའི་དགེ་སློང་དེས། རྫུ་འཕྲུལ་གྱིས་རྒྱ་གར་ལྷོ་ཕྱོགས་སུ་བྱོན་པ་དང༌། གྲོང་ཁྱེར་དབུས་འགྱུར་བྱ་བར་སླེབས་ཏེ། དེ་ན་རྒྱལ་པོ་ཨུཏྤལ་གེ་སར་ཞེས་པ།
རྒྱལ་པོ་དེ་གདུང་བརྒྱུད་ནང་པ་སངས་རྒྱས་པ་ཡིན་པ་ལ། ཕྱིས་ཕྱི་པ་མུ་སྟེགས་པའི་ཆོས་ལུགས་བཟུང་ནས། ཉིན་རེ་ལ་ར་ལྔ་ལྔ་བསད་ནས། དབང་ཕྱུག་ཆེན་པོའི་རྟེན་ལ་མཆོད་དོ། །རྒྱལ་པོའི་ཕོ་བྲང་དེའི་གཡོན་ན།
སྔོན་སངས་རྒྱས་འཁོར་བ་འཇིག་གིས་རབ་གནས་མཛད་པའི་མཆོད་རྟེན་པདྨའི་འཁོར་ལོ་ཅན་བྱ་བ་བཞུགས་སོ། །དེར་སྤྲུལ་པའི་དགེ་སློང་དེས། མཆོད་རྟེན་དེའི་བུམ་པའི་ཐད་ཀྱི་ནམ་མཁའ་ལ་སྐྱིལ་ཀྲུང་མཛད་ཅིང་བསྐོར་བ་མཛད་པས།
རྒྱལ་པོའི་ཕོ་བྲང་གི་ཡང་ཐོག་ནས་གཟིགས་པས་ངོ་མཚར་དུ་གྱུར་ནས། རྒྱལ་པོས་སྤྲུལ་པའི་དགེ་སློང་དེ་ཕོ་བྲང་དུ་གདན་དྲངས་པ་

དང༌། དགེ་སློང་འབྱོན་དུ་མ་གནང་སྟེ། ནན་གྱིས་ཞུས་པས། དགེ་སློང་གི་ཞལ་ནས། ངས་ཇི་ལྟར་ཟེར་བའི་ཁ་ལ་ཉན་ན་ཁྱེད་ཀྱི་ཕོ་བྲང་དུ་འོང༌། མི་ཉན་ན་མི་འོང་གསུངས་པས། རྒྱལ་པོས་དགེ་སློང་གིས་ཇི་ལྟར་གསུངས་པ་ལ་ཉན་པར་མཛད་ནས།
རྒྱལ་པོའི་ཕོ་བྲང་དུ་བྱོན་ནས་མཆོད་གནས་མཛད་དོ། །དེར་དགེ་སློང་གི་ཞལ་ནས། ཁྱེད་སྔར་ནང་པ་སངས་རྒྱས་པ་ཡིན་པར་འདུག་པ་ལ། ཕྱི་རོལ་པའི་ཆོས་ལུགས་འདི་བསྒྱུར་ནས།
ནང་པ་སངས་རྒྱས་པའི་ལུགས་སུ་གྱིས་ལ༑ དཀོན་མཆོག་གསུམ་ལ་སྐྱབས་སུ་སོང་ཤིག་ཅེས་གསུངས་པས། རྒྱལ་པོས་དེ་བཞིན་དུ་ཞལ་གྱིས་བཞེས་སོ། །ཡང་དགེ་སློང་གི་ཞལ་ནས། རྒྱལ་པོ་ཁྱེད་ཀྱིས་ལྷ་ཁང་བརྒྱ་རྩ་བརྒྱད་བཞེངས་ཤིག
ལྷ་ཁང་དེ་རྣམས་ཀྱི་ནང་དུ་ཙནྡན་སྦྲུལ་གྱི་སྙིང་པོ་དང༌། ཙནྡན་གོར་ཤི་ཥའི་སྐུ་བརྒྱ་རྩ་བརྒྱད་བཞེངས་ཤིག་ཅེས་གསུངས་པས། རྒྱལ་པོའི་ཞལ་ནས། ཙནྡན་སྦྲུལ་གྱི་སྙིང་པོ་ནི་འོག་མིན་ན་ཡོད་པས་ང་ལ་ལེན་པའི་མཐུ་མེད།
ཙནྡན་གོར་ཤི་ཥ་མ་ལ་ཡའི་བྱང་ཕྱོགས་ན་དུག་སྦྲུལ་གདུག་པ་ཅན་གྱིས་འཁྲིལ་ཡོད་པས། ངས་ལེན་མི་ནུས། ལྷ་ཁང་བརྒྱ་རྩ་བརྒྱད་བཞེངས་པས་ཆོག་ཟེར་རོ།
།ཡང་དགེ་སློང་གི་ཞལ་ནས། ཙནྡན་སྦྲུལ་གྱི་སྙིང་པོ་ང་ལ་རྒྱུས་ཡོད་པས་ལེན་དུ་འགྲོ་དགོས། ཁྱེད་ཀྱིས་འཁོར་གཡོག་ལག་ཆ་དང་བཅས་པ་ཐོང་ཞིག་གསུངས་པས། དེར་རྒྱལ་པོ་ཡོན་མཆོད་འཁོར་དང་བཅས་པ་སིངྒ་ལའི་རྒྱ་མཚོའི་འགྲམ་དུ་བྱོན་པ་དང༌།
རྡོའི་ཁརྶ་པ་ཎི་རང་བྱོན་དེའི་སྐུ་རྒྱབ་ན་གླང་པོ་ཆེ་མང་པོ་ཉལ་འདུག་གོ །དེར་དགེ་སློང་གི་ཞལ་ནས། གླང་པོ་ཆེ་འདི་རྣམས་ཀྱི་ནང་ནས་ཁ་ཤར་དུ་ལྟ་བ།
སྣ་དམར་བ། འཇིང་ཁུང་ན་གི་ཝང་གི་ཟར་བུ་ཡོད་པ་འདིའི་འོག་ན། ཙནྡན་སྦྲུལ་གྱི་སྙིང་པོ་ཡོད་དོ་གསུངས་པས། རྒྱལ་པོའི་ཞལ་ནས།

གླང་པོ་ཆེའི་འོག་ཏུ་ཙནྡན་འོང་བ་ཅི་ལགས་ཞུས་པས། དགེ་སློང་གི་ཞལ་ནས། དབྱར་ཚད་པས་གདུང་བའི་དུས་སུ་ཙནྡན་གར་ཡོད་རྣམས་བསིལ་བ་ཡིན་ཞིང༌། ཙནྡན་གྱི་ལོ་མས་ཀྱང་ཚད་པའི་སྡུག་བསྔལ་སེལ་བ་ཡིན་པས།
གླང་པོ་ཆེས་ཙནྡན་གར་ཡོད་ངོ་ཤེས་ནས་ཚད་པ་བྱུང་ཚེ་དེའི་སྟེང་དུ་ཉལ་བ་ཡིན་གསུངས་སོ།། དེར་གླང་པོ་ཆེ་དེ་རྣམས་དཀྲོགས་ནས། དེའི་འོག་གི་བྱེ་མ་བརྐོས་པ་དང༌། ཙནྡན་སྦྲུལ་གྱི་སྙིང་པོའི་སྡོང་པོ་ཞིག་འདུག་གོ
།དེར་ཡང་རྒྱལ་པོའི་ཞལ་ནས། མིའི་ཡུལ་ན་ཙནྡན་སྦྲུལ་གྱི་སྙིང་པོ་མི་འོང་བ་ལ། འདིར་འོང་བ་ཅི་ལགས་ཞུས་པས། དགེ་སློང་གི་ཞལ་ནས། སྔོན་སངས་རྒྱས་འཁོར་བ་འཇིག་འཇིག་རྟེན་དུ་བྱོན་པའི་དུས་སུ།
ཉན་ཐོས་དགྲ་བཅོམ་པ་ཞིག་གི་རྫུ་འཕྲུལ་གྱིས་འོག་མིན་དུ་བྱོན་ནས། ཙནྡན་སྦྲུལ་གྱི་སྙིང་པོའི་གང་བུ་ཞིག་བླངས་བྱོན་པས། དེའི་ནང་ན་འབྲུ་བཞི་འདུག་པ་ལ། འབྲུ་གསུམ་སངས་རྒྱས་འཁོར་བ་འཇིག་ལ་ཕུལ།
འབྲུ་གཅིག་ཇོ་བོ་ཁརྶ་པ་ཎི་ལ་ཕུལ་ནས་དབུའི་སྤྱི་གཙུག་ཏུ་བཞག་པས། རླུང་གིས་བསྐྱོད་དེ་སྐུ་རྒྱབ་ཏུ་ལྷུང༌། དེ་སས་ནོན་པའི་ཐོག་ཏུ་ཚེས་བཅོ་ལྔའི་ནུབ་མོ་ཞིག
མཁའ་འགྲོ་མ་རྣམས་ཀྱིས་བདུད་རྩི་འཕོ་བས་བརླན་ནས་མྱུ་གུ་བྱུང༌། སངས་རྒྱས་གསེར་ཐུབ་འཇིག་རྟེན་དུ་བྱོན་ཚེ་མེ་ཏོག་རྒྱས། སངས་རྒྱས་འོད་སྲུང་འཇིག་རྟེན་དུ་བྱོན་ཚེ་འབྲས་བུ་སྨིན། སངས་རྒྱས་ཤཱཀྱ་ཐུབ་པ་འཇིག་རྟེན་དུ་བྱོན་ནས་སྡོང་པོ་ཆེན་པོར་གྱུར་ཡོད་པ་ལས།
ཤཱཀྱ་ཐུབ་པ་མྱ་ངན་ལས་འདས་ཚེ། སྡོང་པོ་དེ་འགྱེལ་ནས་བྱེ་མས་ནོན་པ་ཡིན་གསུངས་སོ། །དེར་བྱེ་མའི་འོག་ནས་སྡོང་པོ་དེ་བཏོན་ནས།
ཡལ་ག་རྣམས་བཅད། སྡོང་པོ་དེ་ལ་སྲུབ་བཞིར་འདུག་པ་ལ། དེ་ནས་འོད་ཟེར་དཔག་ཏུ་མེད་པ་བྱུང་སྟེ། འཇིག་རྟེན་གྱི་ཁམས་ཐམས་ཅད་སྣང་བར་བྱས་ནས།

སླར་སྡོང་པོ་དེ་ལ་ཐིམ་པ་དང༌། དལ་བུས་ཆོད་ཅིག་བྱ་བའི་སྒྲ་བྱུང་ངོ༌། །དེར་སྡོང་པོ་དེ་ཚལ་པ་བཞིར་གཤགས་པའི་ནང་ན། འཕགས་པ་སྤྱན་རས་གཟིགས་ཡིད་བཞིན་གྱི་ནོར་བུ་ཞལ་བཅུ་པ། ཞི་ཞལ་གསུམ། ཁྲོ་ཞལ་བདུན།
ཞི་རྒྱས་དབང་དྲག་གི་ཕྲིན་ལས་འགྲུབ་པ། དེའི་སྟེང་ན་ཨ་མི་དྷེ་བ་བཞུགས་པ། རྩ་ཕྱག་བཅུ་པོ་ཕྱག་མཚན་དང་བཅས་པ། འོད་དང་འོད་ཟེར་ཕྱོགས་བཅུར་འཕྲོ་བ་ཞིག་བྱོན་ནོ།། ཙནྡན་དེ་ལ་ཚལ་པ་བརྒྱ་རྩ་བརྒྱད་བྱས།
སྐུ་བརྒྱ་རྩ་བརྒྱད་བཞེངས་ཏེ། ལྷ་ཁང་བརྒྱ་རྩ་བརྒྱད་དུ་བཞུགས་སོ། །དེ་ནས་ཡང་ཙནྡན་གོར་ཤི་ཥ་ལེན་པ་ལ། དུས་སྐབས་དང་བསྟུན་ཏེ་གླང་རྫིས་བསྟན་ནས་གོར་ཤི་ཥ་བླངས། སྔ་མ་ལྟར་བྱས་སོ།།
དེ་ནས་དགེ་སློང་གིས་མཆོད་རྟེན་པདྨའི་བུམ་པའི་ནང་ནས། སངས་རྒྱས་རབས་བདུན་གྱི་རིང་བསྲེལ་བྲེ་གང་བསྣམས་ནས་སླར་རྒྱས་བཏབ་བོ། །དེ་ནས་རྒྱ་མཚོའི་གླིང་ལ་བྱོན་པ་དང༌། འཇག་མ་རེ་རེའི་སྟེང་ན།
སངས་རྒྱས་རེ་བཞུགས་པར་གཟིགས་ནས། འཇག་མ་ཕོན་ཅིག་ཀྱང་བསྣམས་སོ། །དེ་ནས་ཆུ་བོ་ནཻ་རཱཉྫ་རའི་འགྲམ་དུ་བྱོན་པ་དང༌། བྱེ་མ་འབྲུ་རེའི་སྟེང་ན་སངས་རྒྱས་རེ་བཞུགས་པར་གཟིགས་ནས་བྱེ་མ་བྲེ་གང་ཡང་བསྣམས་སོ།
།དེ་ལྟར་ཙནྡན་སྦྲུལ་གྱི་སྙིང་པོ་ལ་བྱོན་པའི་སྤྱན་རས་གཟིགས། ཙནྡན་གོར་ཤི་ཥ་བྱང་ཆུབ་ཀྱི་ལྗོན་ཤིང་གི་ཡལ་ག ཆུ་བོ་ནཻ་རཱཉྫ་རའི་བྱེ་མ། ཀུ་ཤའི་འཇག་མ་ཕོན་གཅིག
དབེན་གནས་ཆེན་པོ་བརྒྱད་ཀྱི་ས་ལ་སོགས་ཏེ། རྒྱ་གར་གྱི་རྫས་ཡི་དམ་གྱི་ལྷ་ལ་སོགས་པ་དགེ་སློང་གིས་སྤྱན་དྲངས་ཏེ། བོད་དུ་བྱོན་ནས་རྒྱལ་པོ་ལ་ཕུལ་བས་ཤིན་ཏུ་དགྱེས་པར་གྱུར་ཏོ། །དེ་ནས་ཡང་རྒྱལ་པོའི་ཐུགས་ཀྱི་དགོངས་པ་ལ།
ད་རུང་ལྷོ་བལ་གྱི་ཕྱོགས་ན། སྦས་པའི་སྤྲུལ་སྐུ། ཕྱི་རབས་སེམས་ཅན་གྱི་དོན་བྱེད་པའི་རྟེན་ངོ་

མཚར་ཅན་ཡོད་དགོངས་ནས། ཡི་དམ་གྱི་ལྷ་ལ་གསོལ་བ་བཏབ་པས། རང་བྱོན་དེའི་ཐུགས་ཀ་ནས་འོད་ཟེར་ཞིག་འཕྲོས་ཏེ། བལ་པོའི་ཡུལ་དུ་སོང་ངོ༌། །དེ་ལ་གཏད་ནས་གཟིགས་པས། རྒྱ་གར་དང་བལ་པོའི་མཚམས་ཀྱི་ནགས་ཁྲོད་ཆེན་པོ་ཞིག་ན།
ཙནྡན་ཧ་རིའི་སྡོང་པོ་འོད་ཟེར་ཕྱོགས་བཅུར་འཕྲོ་བ་ཞིག་ལ་རང་བྱོན་མཆེད་བཞི་བྱོན་པར་གཟིགས། དེ་ནས་ཡང་སྤྲུལ་པའི་དགེ་སློང་དེ་རྟེན་དེ་རྣམས་སྤྱན་འདྲེན་དུ་བཏང་ངོ༌།
།དེར་དགེ་སློང་གིས་མང་ཡུལ་གྱི་གྲོང་དུ་བྱོན་པ་ན། ཡུལ་དེ་ན་ཡམས་ནད་ཀྱིས་མི་མང་པོ་འཆི་བའི་སྡུག་བསྔལ་མཐོང༌། དེ་ནས་བྱོན་པ་ན། གྲོང་ཁྱེར་ཡམ་བུ་ཡ་འགལ་བྱ་བ་ན། མཛེ་ནད་ཀྱིས་མི་མང་པོ་འཆི་བའི་སྡུག་བསྔལ་མཐོང༌།
དེ་ནས་བྱོན་པ་ན་རྒྱ་གར་དང་བལ་པོའི་མཚམས་ན་སྟེང་གདོན་ཞྀག་གིས་གློ་བུར་དུ་མི་མང་པོ་འཆི་བའི་སྡུག་བསྔལ་མཐོང༌། དེའི་ནགས་ཁྲོད་ན། རྫི་བོ་ཞིག་གིས་མ་ཧེ་མང་པོ་སྐྱོང་གིན་འདུག་པས།
མ་ཧེ་ལས་དང་སྐལ་བར་ལྡན་པ་ཞིག་གིས། ཉིན་མོའི་རིགས་ཀྱི་ནགས་ཁྲོད་དེར་ཕྱིན་ནས། ཙནྡན་ཧ་རིའི་སྡོང་པོ་འོད་ཟེར་ཕྱོགས་བཅུར་འཕྲོ་བ་ཞིག་འདུག་པ་ལ་བསྐོར་བ་བྱེད་ཅིང་ནུ་མ་གཏོར་བས་དགོངས་མོ་རྫི་བོ་ལ།
མ་ཧེ་བདག་པོས་ན་རེ། ཁྱོད་ཀྱིས་ངའི་མ་ཧེའི་འོ་མ་བཞོས་འདུག་ཟེར་བ་ལ། རྫི་བོ་ན་རེ། ངས་ནི་མ་ཧེའི་འོ་མ་བཞོས་པ་མེད། མ་ཧེ་ནི་ཉིན་མོའི་རིགས་ལ་ནགས་ཁྲོད་ཡ་གིར་འགྲོའི་འདུག་གོ་ཟེར་རོ།།
དེའི་སང་རྫི་བོ་དང༌། མ་ཧེའི་བདག་པོ་གཉིས་ཀྱིས་འགྲོགས་ཏེ། ནགས་ཁྲོད་དེར་བལྟར་ཕྱིན་པས། མ་ཧེ་དེ་ཙནྡན་ཧ་རིའི་སྡོང་པོ་འོད་ཟེར་ཕྱོགས་བཅུར་འཕྲོ་བ་ཞིག་ལ་སྐོར་བ་བསྐོར་ནས།
ནུ་མ་གཏོར་གིན་འདུག་པས་ངོ་མཚར་དུ་བྱས་སོ༑ ༑དེ་ནས་སྤྲུལ་པའི་དགེ་སློང་དེས་རྒྱལ་པོའི་ཐུགས་དམ་ཙནྡན་གྱི་སྐུ་དེ་ལས་

འབྱོན་པར་མཁྱེན་ནས། ཙནྡན་དེ་སྟ་རེས་བཅད་པ་དང༌། སྐུ་བཞི་ལས་གསུམ་བྱུང་སྟེ། སྟོད་ཀྱི་དེ་ན་རེ། དལ་བུས་ཆོད་ལ་ང་མང་ཡུལ་གྱི་གྲོང་དུ་ཞོག་ཅིག་བྱ་བའི་སྒྲ་ཐོས། དེ་གཤགས་པའི་ནང་ནས། འཕགས་པ་ཝ་ཏི་ཞེས་བྱ་བ་ཞྀག་བྱོན་ནོ༑
༑དེའི་འོག་མ་དེས་སྒྲ་བྱུང་སྟེ། དལ་བུས་ཆོད་ལ་ང་གྲོང་ཁྱེར་ཡམ་བུ་ཡ་འགལ་དུ་ཞོག་ཅིག་བྱ་བའི་སྒྲ་བྱུང་ངོ༌། །དེ་གཤགས་པའི་ནང་ནས། འཕགས་པ་དབུ་གང་ཞེས་བྱ་བ་ཞྀག་བྱོན་ནོ།
།དེའི་འོག་མ་དེས་སྒྲ་བྱུང་སྟེ། དལ་བུས་ཆོད་ལ་ང་རྒྱ་གར་དང་བལ་པོའི་མཚམས་སུ་ཞོག་ཅིག་བྱ་བའི་སྒྲ་བྱུང་ངོ༌། །དེ་གཤགས་པའི་ནང་ནས། འཕགས་པ་ལྗ་མ་ལི་ཞེས་བྱ་བ་ཞིག་བྱོན་ནོ།
།དེའི་འོག་མ་དེས་སྒྲ་བྱུང་སྟེ། དལ་བུས་ཆོད་ལ་ང་བོད་ཁ་བ་ཅན་གྱི་རྒྱལ་ཁམས་སུ་རྒྱལ་པོ་སྲོང་བཙན་སྒམ་པོའི་ཡི་དམ་ལ་འགྲོའོ་ཞེས་བྱ་བའི་སྒྲ་བྱུང་ངོ༌། །དེ་ནས་འཕགས་པ་ཝ་ཏི་ནི་མང་ཡུལ་གྱི་གྲོང་དུ་བཞུགས།
འཕགས་པ་དབུ་གང་ནི་གྲོང་ཁྱེར་ཡམ་བུ་ཡ་འགལ་དུ་བཞུགས། འཕགས་པ་ལྗ་མ་ལི་ནི་རྒྱ་བལ་གྱི་མཚམས་སུ་བཞུགས་སོ༑ ༑སྐུ་དེ་གསུམ་བཞུགས་པའི་བྱིན་རླབས་ཀྱིས། གྲོང་ཚན་སོ་སོའི་དུས་མ་ཡིན་པར་འཆི་བའི་འཇིགས་པ་གསུམ་ལས་ཐར་རོ།
།དེ་ནས་སྤྲུལ་པའི་དགེ་སློང་དེས་འཕགས་པ་ལོ་ཀེ་ཤྭ་ར་འདི་ད་ལྟར་པོ་ཏ་ལའི་རྩེ་ལ་བཞུགས། ཁརྶ་པ་ཎི་སྤྱན་དྲངས་ཏེ། བོད་ཀྱི་ཡུལ་དུ་ཕེབས་ནས་ཆོས་རྒྱལ་སྲོང་བཙན་སྒམ་པོ་ལ་ཕུལ་བས།
རྒྱལ་པོ་ཤིན་ཏུ་དགྱེས་པར་གྱུར་ནས། ཡི་དམ་གྱི་ལྷ་དང་མཇལ་བས། ད་ནི་སེམས་ཅན་གྱི་དོན་བྱེད་པ་ལ་ཚེགས་མེད་དོ་དགོངས་སོ། །དེ་ནས་སྤྲུལ་པའི་དགེ་སློང་ཨ་ཀ་ར་མ་ཏི་ཤཱི་ལ་ཞེས་བྱ་བ་དེའང༌།
སླར་འོད་དུ་ཞུ་ནས། རྒྱལ་པོའི་སྨིན་མཚམས་སུ་ཐིམ་པར་གྱུར་ཏོ། །རྒྱལ་པོའི་ཐུགས་དམ་གྱི་ལྷ་རྒྱ་གར་དང༌། བལ་

པོའི་ཡུལ་ནས་སྤྱན་དྲངས་པའི་ལེའུ་སྟེ་བཅུ་གཅིག་པའོ།། །།བཅུ་གཉིས་པ། བལ་མོ་བཟའ་ཁྲི་བཙུན་གདན་དྲངས་པའི་སྐོར། དེ་ནས་ཡང་སྤྲུལ་པའི་རྒྱལ་པོ་དེའི་ཐུགས་དགོངས་ལ། བདག་གིས་ཁ་བ་ཅན་གྱི་ཡུལ་འདིར།
ཐེག་པ་ཆེན་པོའི་ཆོས་དར་བར་བྱེད་པ་ལ། བཅོམ་ལྡན་འདས་ཀྱི་སྐུ་གཅིག་རྒྱ་གར་ན་བཞུགས། གཅིག་བལ་ཡུལ་ན་བཞུགས། གཅིག་རྒྱ་ནག་ན་བཞུགས། སྐུ་དེ་གསུམ་གང་ན་བཞུགས་པའི་ཡུལ་དེར། ཐེག་པ་ཆེན་པོའི་ཆོས་དར་ཡོད་པས།
སྐུ་དེ་གསུམ་གང་རུང་ཞིག་ཇི་ལྟར་བྱས་ལ་གདན་འདྲེན་དགོངས་ཏེ༑ ཙནྡན་གྱི་སྐུ་རང་བྱོན་དེ་ལ་གསོལ་བ་བཏབ་པས། དེའི་ཐུགས་ཀ་ནས་འོད་ཟེར་གཉིས་འཕྲོས་ཏེ། གཅིག་ཤར་དུ་སོང༌།
གཅིག་ནུབ་ཏུ་སོང༌། ནུབ་ཏུ་སོང་བ་དེ་ལ་བརྟེན་ནས་གཟིགས་པས། ནུབ་ཕྱོགས་བལ་པོའི་ཡུལ་ན་རྒྱལ་པོ་དེ་བ་ལྷ་ཞེས་པ་ལ། སྲས་མོ་ལྷ་གཅིག་ཁྲི་བཙུན་ཞེས་པ། སྐུ་མདོག་དཀར་ལ་དམར་བའི་མདངས་ཆགས་པ།
ཞལ་ནས་ཧ་རི་ཙནྡན་གྱི་དྲི་བྲོ་བ། རིག་པའི་བསྟན་བཅོས་ཐམས་ཅད་ལ་མངའ་བརྙེས་པ་ཞིག་བཞུགས་པར་གཟིགས། དེ་སྤྱན་དྲངས་ན་བཅོམ་ལྡན་འདས་དགུང་ལོ་བརྒྱད་པའི་སྐུ་ཚད་དང༌། ཐེག་པ་ཆེན་པོའི་ཆོས་ཐམས་ཅད་བོད་དུ་གདན་འདྲོང་བར་གཟིགས་སོ།
།ཤར་དུ་སོང་བ་དེ་ལ་བརྟེན་ནས་གཟིགས་པས། ཤར་ཕྱོགས་རྒྱ་ནག་གི་ཡུལ་ན། རྒྱ་རྗེ་ཐའི་ཛུང་རྒྱལ་པོ་བྱ་བ་ལ༑ སྲས་མོ་ལྷ་གཅིག་ཀོང་ཇོ་བྱ་བ། སྐུ་མདོག་སྔོ་ལ་དམར་བའི་མདངས་ཆགས་པ༑
ཞལ་ནས་ཨུཏྤལ་སྔོན་པོའི་དྲི་བྲོ་བ། རིག་པའི་བསྟན་བཅོས་ཐམས་ཅད་ལ་མངའ་བརྙེས་པ་ཞིག་བཞུགས་པར་གཟིགས་སོ། །དེ་སྤྱན་དྲངས་ན་བཅོམ་ལྡན་འདས་དགུང་ལོ་བཅུ་གཉིས་པའི་སྐུ་ཚད་དང༌།
ཐེག་པ་ཆེན་པོའི་ཆོས་ཐམས་ཅད་

བོད་དུ་སྤྱན་འདྲོང་བར་གཟིགས་སོ། །དེ་ནས་རྒྱལ་པོ་དེ་འཇིག་རྟེན་ལས་ཁྱད་དུ་འཕགས་ཤིང༌། ཐུགས་བསྒོམས་པས་རྨི་ལམ་དུ་བྱུང་བ་ལྟར་མཛད་དེ། ནངས་པར་བློན་པོ་ཐམས་ཅད་རྒྱལ་པོའི་དྲུང་དུ་ཕྱག་བྱེད་དུ་བྱུང་སྟེ།
བཙན་པོའི་སྐུ་ལ་བསྙུང་མི་མངའ་ལགས་སམ། སྐུ་ཟོ་མདོག་ལེགས་སམ། ཐུགས་བདེ་བ་དང་ལྡན་པ་ལགས་སམ་ཞེས་མགྲིན་གཅིག་ཏུ་ཞུས་པས། ཤིན་ཏུའང་བདེ་བ་དང་ལྡན་ཏེ། མདང་ངའི་རྨི་ལམ་དུ་ནུབ་ཕྱོགས་ནས་བལ་རྗེའི་སྲས་མོ་བུ་མོ་མཛེས་མ་ཞིག་དང༌།
ཤར་ཕྱོགས་ནས་རྒྱ་རྗེའི་སྲས་མོ་བུ་མོ་མཛེས་མ་ཞྀག་དང༌། འདི་གཉིས་ངའི་ཁབ་ཏུ་བྱུང་བ་རྨིས་སོ་གསུངས་པས། བློན་པོ་མགར་ན་རེ། རྒྱལ་པོའི་མནལ་ལམ་དུ་བྱུང་བའི་ལྷ་གཅིག་དེ་གཉིས་ངེད་བློན་པོ་རྣམས་ཀྱིས་སྤྱན་ཅི་འདྲོང་བྱེད་པས།
མནལ་ལམ་དེ་གཞན་ལ་མི་གསུང་བར་ཞུ་ཞུས་སོ། །དེ་ནས་བློན་པོ་མགར་ན་རེ། ངེད་རང་ཕྱི་ནང་བར་གསུམ་གྱི་བློན་པོ།
གཙོ་བོ་མི་དྲུག་གི་འཚོགས་རྟེན་གྱི་ཟས་ཆང༌། ཤ་གཟུགས་རེ་དང་བཅས་པ་ཁྱེར་ལ། སང་སྔ་བར་བྲག་ལྷའི་ནེའུ་ཐང་ལ། ལྗོན་ཤིང་སྟར་ག་སྡོང་པོའི་རྩ་རྒྱལ་པོའི་ཁྲིའི་དྲུང་དུ་འཚོགས་ཤིག་ཅེས་སྨྲས་སོ།
།དེའི་སང་བློན་པོ་གཙོ་བོ་དྲུག་པོ་འཚོགས་པས། འཚོགས་རྟེན་གྱི་ཤ་གཟུགས་དྲུག་བྱུང་བ། གཉིས་ལ་རྐང་པ་རེ། གཉིས་ལ་ལག་པ་རེ། གཅིག་ལ་བྲང་སོ། གཅིག་ལ་དལ་མོ་རྣམས་བྱུང་བ་བསྒྲིགས་པས།
ཤ་ཁོག་མ་ཉམས་པ་ཞྀག་བྱུང་བ་དང༌། ཐོན་མི་ན་རེ། རྟེན་འབྲེལ་ལེགས། ད་ལན་གྱི་འདུན་གྲོས་འདི་ལ་གྲོས་མ་བྱས་པར་བློ་མཐུན་པར་བྱུང་བས། གང་བསམ་ཐམས་ཅད་འགྲུབ་པར་འདུག འདུན་མ་རྒྱ་མ་ཆུང་ཞིག་ཟེར་རོ།
།མགར་ན་རེ། འདུན་མ་རྒྱ་མི་ཆུང་བར་བྱེད་དོ། །ངེད་རང་ཚོའི་རྗེ་འདིས་དགུང་ལོ་བཅུ་དྲུག་བཞེས། གཞན་དུ་མི་རུང་

བས་རྒྱལ་སྲིད་འཛིན་པ་ལ་བལ་ཡུལ་ན། བལ་རྗེ་སྲས་མོ་མཛེས་མ་ཞྀག་ཡོད་པར་འདུག་པ་དེ་དང༌། རྒྱ་ནག་གི་རྒྱལ་པོ་ལ་སྲས་མོ་མཛེས་མ་ཞྀག་ཡོད་པ་དེ་གཉིས་འདིར་བཙུན་མོ་ལ་སྤྱན་འདྲེན་པ་ཡིན་ནོ་ཞེས་སྨྲས་པས།
ཐམས་ཅད་ཀྱིས་ལེགས་སོ་ཞེས་ཁ་མཐུན་པར་བྱས་སོ། །དེ་ནས་མགར་གྱིས་རྒྱལ་པོའི་དྲུང་དུ་ཕྱིན་ནས། སྔ་སོར་བལ་ཡུལ་གྱི་ལྷ་གཅིག་དེ་སྤྱན་འདྲེན་པས། བཀའ་གནང་བར་ཞུ་བྱས་པས། རྒྱལ་པོས་གསེར་གྱི་དོང་རྩེ་ལྔ་བསྐུར་ནས།
འདིས་ཞུ་རྟེན་གྱིས་ཤིག་གསུང་ངོ༌། །རིན་པོ་ཆེ་བཻཌཱུརྱའི་རྨོག་ལ། པདྨ་རཱ་གའི་ཕྲ་རྒྱབ་པ་ཞིག་བསྐུར་ནས། འདི་ལྷ་གཅིག་དེའི་རིན་དུ་ཕུལ་ཅིག་གསུང་ངོ༌། །རྒྱལ་པོ་དེས་བཀའ་ལུང་མི་འདྲ་བ་གསུམ་བཏུད་མར་གསུངས་འོང་གིས།
དེའི་དུས་སུ་འདི་གསུམ་མ་ནོར་བར་རེ་རེ་བཞིན་དུ་ཕུལ་ཅིག་གསུངས་ནས། བཀའ་ཤོག་གི་སྒྲོམ་བུ་གསུམ་བསྐུར། འཕྲལ་གྱི་ཟས་གོས་རྒྱན་ལ་སོགས་པ་བསྐུར་ཏེ།
རྟ་དང་དྲེལ། རྔ་མོ་ལ་སོགས་ཀྱི་ཁལ་མང་པོ་བརྫངས་སོ། །ལམ་འཕྲང་གང་དུའང༌། ཇོ་མོ་ཁྲོ་གཉེར་ཅན་ལ་གསོལ་བ་འདེབས་ཀྱིན་སོང་ཞིག་གསུང་ངོ༌། །དེ་ནས་བློན་པོ་མགར་གྱིས་རྗེ་ལ་ཕྱག་བྱས་ཏེ།
རྫོང་དང་ཡོ་བྱད་རྣམས་ཁྱེར། ཁལ་རྣམས་དེད་ནས། བློན་པོ་རྟ་པ་བརྒྱ་ཐམ་པ་བལ་ཡུལ་དུ་ཆས་སོ། །དེར་བལ་ཡུལ་རིན་པོ་ཆེའི་གླིང༌། གྲོང་ཁྱེར་ཁོ་བོམ་ཀླུའི་ཕོ་བྲང༌། རྒྱལ་པོ་དེ་བ་ལྷ་བཞུགས་པའི་སྒོ་དྲུང་དུ་སླེབས་སོ།
།དེར་རྒྱལ་པོའི་དྲུང་དུ་ཞུ་བ་བཏང་སྟེ་མཇལ་བ་ལ། གསེར་གྱི་དོང་རྩེ་ལྔ་པོ་ཞུ་རྟེན་དུ་ཕུལ། རིན་པོ་ཆེ་བཻཌཱུརྱའི་རྨོག་ལ། པདྨ་རཱ་གའི་ཕྲ་བཏབ་པ་དེ་རྒྱལ་པོའི་དྲུང་དུ་བཞག་ནས།
མགར་ན་རེ། རྒྱལ་པོ་ཆེན་པོ། རིན་པོ་ཆེ་བཻཌཱུརྱའི་རྨོག་འདི། ཡོན་ཏན་དཔག་ཏུ་མེད་པ་དང་ལྡན་ཏེ། མི་ནད་ཕྱུགས་ནད་བྱུང་བའི་དུས་སུ་རྨོག་འདི་

གོན་ནས་གྲོང་ཁྱེར་གྱི་མཐའ་བསྐོར་ན་མི་ནད་ཕྱུགས་ནད་ཐམས་ཅད་ཆད། སད་སེར་བྱུང་དཽགས་པའི་དུས་སུ་འདི་གོན་ནས་ཞིང་རྣམས་མཐའ་བསྐོར་ན་སད་དང་སེར་བ་ཐུབ། འཁྲུག་པ་བྱེད་པའི་དུས་སུ་འདི་གོན་ནས་འཐབ་ན་གཡུལ་ལས་རྒྱལ་བར་འགྱུར་རོ།
།འཛམ་བུའི་གླིང་ན་རྨོག་འདི་ལས་ལྷག་པའི་ནོར་མེད་པས། གོང་ཐང་དཔྱད་ཀྱིས་མི་ཆོད། འདི་ལྷ་གཅིག་དེའི་རིན་དུ་འབུལ་ལོ། ཁྱེད་ཀྱི་ལྷ་གཅིག་མཛངས་མ་དེ། ངེད་བོད་ཀྱི་རྒྱལ་པོའི་བཙུན་མོ་ལ་བཀའ་གནང་བར་ཞུ་བྱས་པས།
རྒྱལ་པོའི་ཞལ་ནས། ཁྱེད་བོད་ཀྱི་རྒྱལ་པོ་དེ་སྙིང་གདོན་གྱིས་བསླུས་སམ། སེམས་འཁྲུལ་པ་ཞིག་འདུག ང་ནི་སངས་རྒྱས་འོད་སྲུངས་ནས་དེང་སང་ཕན་ཆོད་ལ་རྒྱལ་བརྒྱུད་མ་ཆད་པ་ཡིན།
ཁྱོད་དང་གཉེན་ཟླ་མིན་ཏེ། འོན་ཀྱང་ཁྱོད་ས་ཐག་རིང་ནས་སླེབ་འདུག་པ། ཁྱོད་རང་གི་ཡུལ་དུ་ལོག་ལ། ཁྱོད་ཀྱི་རྒྱལ་པོ་དེ་ལ། ཆོས་དགེ་བ་བཅུ་དང་བསྟུན་པའི་རྒྱལ་ཁྲིམས་འཆའ་ནུས་སམ་མི་ནུས་དྲིས་ཤོག
དེ་ནུས་ན་ལྷ་གཅིག་སྟེར། མི་ནུས་ན་མི་སྟེར་གསུང་ངོ༌། །དེར་མགར་གྱིས་བཀའ་ཤོག་གི་སྒྲོམ་བུ་གསུམ་ཡོད་པའི་དང་པོ་དེ། རྒྱལ་པོའི་ཕྱག་ཏུ་ཕུལ་བས།
དེ་ཁ་ཕྱེས་ནས་གཟིགས་པས། མཐིང་ཤོག་ལ་གསེར་གྱིས་བྲིས་པ། བལ་པོའི་ཡི་གེར་འདུག་པ་འདི་ལྟར་རོ། ཁྱེད་བལ་པོའི་རྒྱལ་པོ་ལ་དགེ་བ་བཅུའི་ཁྲིམས་ཡོད། ང་བོད་མཐའ་འཁོབ་ཀྱི་རྒྱལ་པོ་ལ་དེ་བཞིན་མེད་དེ།
རྒྱལ་པོ་ཁྱོད་ཁྲིམས་ཡོད་པ་ལ་དགའ་ནས་བུ་མོ་སྟེར་ན། ངས་སྐུ་ལུས་ཀྱི་སྤྲུལ་པ་ལྔ་སྟོང་དུ་སྤྲུལ་ནས། དགེ་བ་བཅུ་དང་ལྡན་པའི་ཁྲིམས་སྔ་དྲོ་ཞིག་ལ་འཆའ་ནུས་པར་བྱེད་དོ༑ ༑དེ་ངོ་མཚར་མི་ཆེའམ།
དེ་ལྟར་བྱས་ཀྱང་བུ་མོ་མི་སྟེར་ན། ངས་སྤྲུལ་པའི་དམག་ཁྲི་ཕྲག་ལྔ་བཏང་ནས། ཁྱོད་གསོད། ལྷ་གཅིག་ཕྲོགས། གྲོང་ཁྱེར་ཐམས་

ཅད་བཅོམ་ལ་བཞག་གོ་བྱ་བ་འདུག་པས། རྒྱལ་པོ་དེ་ཤིན་ཏུ་སྐྲག་པར་གྱུར་ཏོ། ། རྒྱལ་པོ་དེ་སྐྲག་ཀྱང་མི་སྐྲག་པ་ལྟར་བྱས་ནས། ཁྱོད་ཀྱི་རྒྱལ་པོ་དེ་ཁ་ཚོ་ཤིན་ཏུ་ཆེ་བར་འདུག ཁྱོད་ཀྱི་ཡུལ་ན་གཙུག་ལག་ཁང་བརྩིག་པའི་ནུས་པ་ཡོད་དམ་མེད་དྲིས་ཤོག
དེ་ཡོད་ན་བུ་མོ་སྟེར། མེད་ན་མི་སྟེར་གསུང་ངོ༌། །ཡང་མགར་གྱིས་བཀའ་ཤོག་གི་སྒྲོམ་བུ་བར་མ་དེ་རྒྱལ་པོའི་ཕྱག་ཏུ་ཕུལ་ནས། རྗེ་གཅིག་ལགས། འཕྲིན་རེ་ལ་བལ་བོད་ཀྱི་ལམ་ཐག་རིང་ལ་ཡར་འགྲོ་མར་འགྲོ་བྱས་ན།
ལྷ་གཅིག་གདན་དྲང་པའི་ཐབས་མེད། ཁྱེད་ཀྱི་གསུང་དེའི་ལན་དུ། བཀའ་ཤོག་འདི་ལེགས་པ་གཟིགས་པར་ཞུ་བྱས་པས། དེར་རྒྱལ་པོས་གཟིགས་པས་འདི་ལྟར་རོ།
ཁྱེད་བལ་པོའི་རྒྱལ་པོ་ལ་གཙུག་ལག་ཁང་བརྩིག་པའི་ནུས་པ་ཡོད། ང་མཐའ་འཁོབ་ཀྱི་རྒྱལ་པོ་ལ་དེ་བཞིན་མེད་དེ། རྒྱལ་པོ་ཁྱོད་ལྷ་ཁང་བརྩིག་པ་ལ་དགའ་ནས་བུ་མོ་སྟེར་ན། ངས་སྐུ་ལུས་ཀྱི་བཀོད་པ་ལྔ་སྟོང་དུ་སྤྲུལ་ནས།
ལྷ་ཁང་བརྒྱ་རྩ་བརྒྱད་དུ་བཞེངས་ཏེ། སྒོ་ཐམས་ཅད་ཁྱོད་ཀྱི་ཕྱོགས་སུ་བསྟན་ལ་བཞག་གོ ༑དེ་ངོ་མཚར་མི་ཆེའམ། དེ་ལྟར་བྱས་ཀྱང་བུ་མོ་མི་སྟེར་ན། སྤྲུལ་པའི་དམག་ཁྲི་ཕྲག་ལྔ་དེར་བཏང་ནས།
ཁྱོད་བསད། ལྷ་གཅིག་ཕྲོགས། གྲོང་ཁྱེར་ཐམས་ཅད་བཅོམ་ལ་བཞག་གོ་བྱ་བ་འདུག་པས། རྒྱལ་པོ་དེ་ཤིན་ཏུ་སྐྲག་པར་གྱུར་ཏོ། ། རྒྱལ་པོ་སྐྲག་ཀྱང་མི་སྐྲག་པ་ལྟར་བྱས་ནས།
ཁྱོད་ཀྱི་རྒྱལ་པོ་དེ་ཁ་ཚོ་ཤིན་ཏུ་ཆེ་བ་ཞིག་འདུག་སྟེ། ཁྱོད་བོད་ཀྱི་ཡུལ་ན་འདོད་ཡོན་ལྔ་ལ་ལོངས་སྤྱོད་རྒྱུ་ཡོད་དམ་མེད། དེ་ཡོད་ན་བུ་མོ་སྟེར། མེད་ན་མི་སྟེར། ད་ལན་སོང་ལ་དྲིས་ལ་ཤོག་ཟེར་བས།
ཡང་མགར་གྱིས་སྒྲོམ་བུ་ཐ་མ་དེ་རྒྱལ་པོའི་ཕྱག་ཏུ་ཕུལ་ནས། འཕྲིན་རེ་རེ་ལ་ཡུལ་དུ་ལོག་པ་མི་འོང་བས། རྒྱལ་པོ་ཁྱེད་ཀྱི་གསུང་དེའི་ལན་འདི་ལགས་

པས་གཟིགས་པར་ཞུ་བྱས་པས། དེ་རྒྱལ་པོས་ཁ་ཕྱེས་ནས་གཟིགས་པས་འདི་ལྟར་རོ། ཁྱེད་བལ་པོའི་རྒྱལ་པོ་ལ་ལོངས་སྤྱོད་ཡོད། ང་བོད་མཐའ་འཁོབ་ཀྱི་རྒྱལ་པོ་ལ་དེ་བཞིན་མེད་དེ། རྒྱལ་པོ་ཁྱེད་ནོར་ལོངས་སྤྱོད་ཡོད་པ་ལ་དགའ་ནས་བུ་མོ་སྟེར་ན།
ངས་སྐུ་ལུས་ཀྱི་བཀོད་པ་ལྔ་སྟོང་དུ་སྤྲུལ་ནས། རིན་པོ་ཆེ། གསེར། དངུལ། དར་ཟབ་གོས་དང་རྒྱན། བཟའ་བཏུང་ལ་སོགས་ཀྱི་ལོངས་སྤྱོད་དཔག་ཏུ་མེད་པ་བྱེད་ཅིང༌།
ཁྱད་པར་ཕྱོགས་བཞི་ནས་ལས་སྒོ་ཕྱེ་སྟེ། མཐའི་ནོར་ཐམས་ཅད་ངའི་སྒོ་དྲུང་དུ་འོང་ཞིང༌། ལོངས་སྤྱོད་དང་ལྡན་པར་བྱེད་དོ། །དེ་ངོ་མཚར་མི་ཆེའམ། དེ་ལྟར་བྱས་ཀྱང་བུ་མོ་མི་སྟེར་ན། སྤྲུལ་པའི་དམག་ཁྲི་ཕྲག་ལྔ་དེར་བཏང་ནས།
ཁྱོད་བསད། ལྷ་གཅིག་ཕྲོགས། གྲོང་ཁྱེར་ཐམས་ཅད་བཅོམ་ལ་བཞག་གོ་བྱ་བ་འདུག་པས། རྒྱལ་པོ་དེའི་ཐུགས་ལ་རྒྱལ་པོ་སྨྲ་བ་ལན་ཅིག་ཡིན་པ༑ དེ་བཞིན་དུ་བདེན་སྲིད་སྙམ་ནས།
ཤིན་ཏུ་ཐུགས་མ་བདེ་བར་ལྷ་གཅིག་བོད་ལ་བརྫངས་པར་དམ་བཅས་ཏེ། ཞལ་ངོ་ནག་པར་བཞུགས་པ་དང༌། ལྷ་གཅིག་ན་རེ༑ ཡབ་ཅི་ཉེས་ཞུས་པ་དང༌། ཡབ་རྒྱལ་པོའི་ཞལ་ནས། ཁྱོད་བོད་རྒྱལ་པོའི་བཙུན་མོ་ལ་འགྲོ་དགོས་པར་འདུག་གསུངས་པས།
ལྷ་གཅིག་ན་རེ། ཡུལ་ངན་པ་ཆོས་དང་ལོངས་སྤྱོད་མེད་པ་ཕ་མ་དང་མི་འཕྲད་པའི་ས་ཐག་རིང་ས་དེར་མི་འགྲོ་ཟེར་བས། ཡབ་རྒྱལ་པོའི་ཞལ་ནས། ཁྱོད་དེ་སྐད་མ་ཟེར་འགྲོ་དགོས།
བོད་ཀྱི་རྒྱལ་པོ་དེ་སྤྲུལ་པའི་རྒྱལ་པོ་མངོན་ཤེས་རྫུ་འཕྲུལ་སྟོབས་དང་ལྡན་པ་ཞིག་ཡོད་པར་འདུག ངས་ཇི་སྐད་སྨྲས་ཀྱང༌། བློན་པོ་དེས་ཡུལ་དུ་མ་ཕྱིན་པར་ཡི་གེར་ལན་ཡོད་གིན་འདུག་པ་ཁྱོད་མི་འགྲོ་བ་དེ་ཤེས་ནས།
སྤྲུལ་པའི་དམག་ཁྲི་ཕྲག་ལྔ་འོང་སྟེ། ང་བསད། ཁྱོད་ཕྲོགས། ཡུལ་ཁམས་གྲོང་ཁྱེར་ཐམས་ཅད་འཇོམས་

པར་འདུག་པས་འགྲོ་དགོས་གསུངས་སོ། །དེར་ལྷ་གཅིག་གི་བསམ་པ་ལ། ང་རང་གི་ཡུལ་འདི་བཞག་ནས། བོད་མཐའ་འཁོབ་ཡུལ་ངན་པ། ཆོས་མེད་པ། ཕ་མ་དང་མི་འཕྲད་པའི་ས་ཐག་རིང་པོ་དེར་འགྲོ་དགོས་པ། ཡབ་ཀྱི་བཀའ་ནི་བཅག་ཏུ་མེད་བསམས་ནས།
ལྷ་གཅིག་གིས་མཆི་མ་བཏོན་ནས། ཡབ་ལ་འདི་སྐད་ཅེས་ཞུས་སོ། །ཀྱེ་མ་ཡབ་གཅིག་རྒྱལ་པོ་ཆེན་པོ་ལགས། ཁ་བ་ཅན་ནི་མཐའ་འཁོབ་ཀླ་ཀློའི་ཡུལ། །དམ་ཆོས་མ་དར་བོད་ཡུལ་མུན་པའི་གླིང༌།
།མི་ནི་རིགས་ངན་གདོལ་པ་ཤ་ཟའི་རིགས། །བཀྲེས་ཤིང་དབུལ་བ་ཡི་དྭགས་རྒྱལ་ཁམས་འདྲ། །དེ་འདྲའི་གནས་སུ་བུ་མོ་འགྲོ་དགོས་ན། །ཡབ་ཀྱི་མཆོད་གནས་དགོས་འདོད་འབྱུང་བའི་ལྷ། །མཐོང་ཐོས་དྲན་རེག་ཡོན་ཏན་བསམ་མི་ཁྱབ།
།ཇོ་བོ་མི་བསྐྱོད་རྡོ་རྗེ་བདག་ལ་ཞུ། །ཐུབ་པའི་རྒྱལ་ཚབ་བྱམས་མགོན་རིན་པོ་ཆེ། ། མཚན་དཔེས་རབ་བརྒྱན་ཕན་བདེ་འབྱུང་བའི་གཏེར། །བྱམས་པ་ཆོས་ཀྱི་འཁོར་ལོ་བདག་ལ་ཞུ།
།ཙནྡན་ཇོ་མོ་སྒྲོལ་མ་ཐུགས་རྗེ་ཅན། །འགལ་རྐྱེན་བར་ཆོད་སེལ་ཕྱིར་བདག་ལ་ཞུ། །རིན་ཆེན་སྟག་ཤ་དེ་དང་རཏྣ་དེ། །བོད་ཡུལ་དབུལ་བ་སེལ་ཕྱིར་བདག་ལ་ཞུ། །རིན་ཆེན་འདོད་རྒུ་འབྱུང་བའི་ལོངས་སྤྱོད་དང༌།
།ཟས་སྐོམ་བདུད་རྩིའི་དཔལ་ལ་སྤྱོད་པའི་གཞི། །བཻཌཱུརྱ་ཡི་ལྷུང་བཟེད་བདག་ལ་ཞུ། ཁ་བ་ཅན་ནི་བཀྲེས་ཤིང་སྐོམ་པའི་གནས། །རིན་ཆེན་བང་མཛོད་མང་པོ་བདག་ལ་ཞུ། ཁ་བ་ཅན་ནི་བསིལ་ཞིང་གྲང་བའི་ཡུལ།
།ཚེ་གཅིག་དྲོས་པའི་གོས་ཀྱང་བདག་ལ་ཞུ། །དེ་ལྟར་མཐའ་འཁོབ་བོད་ཀྱི་རྒྱལ་ཁམས་དེར། །བདག་གི་སྤྱོད་ལམ་བྱ་བ་ཇི་ལྟར་བྱ། །ཡབ་གཅིག་རྒྱལ་པོས་བདག་ལ་བཀའ་སྩོལ་ཅིག །ཅེས་གདུང་བའི་སྐད་ཀྱིས་མཆི་མ་ཕྱུང་ནས་ཞུས་པས།
ཡབ་ཀྱིས་ཐུགས་ཀྱི་དཀྱིལ་དུ་

བརྩེ་བའི་ཚིག་ཕྱུང་ནས་གསུངས་པ། ང་ཡི་སྙིང་དང་འདྲ་བའི་བུ་མོ་ཁྱོད། །བོད་ཅེས་བྱ་བ་ཁྱད་པར་འཕགས་པའི་ཡུལ། །རི་མཐོ་ས་གཙང་གངས་རི་གཉན་གྱི་མགུལ། །བསིལ་ལ་མཛེས་པ་ལྷ་གནས་གཞལ་ཡས་ཁང༌། །ངོ་མཚར་རྨད་བྱུང་ཕན་བདེ་འབྱུང་བའི་གཞི།
།ཆུ་བོ་བཞི་འབབ་རྩི་ཤིང་ནགས་ཀྱིས་མཛེས། །འབྲུ་སྣ་ལྔ་འཁྲུངས་རིན་ཆེན་སྣ་ཚོགས་འབྱུང༌། །རྐང་བཞི་ཀུན་ཁྱབ་རྩི་ཐོག་མར་ལ་སྤྱོད། །རྒྱལ་པོ་ལྷ་ཡིན་འཁོར་རྣམས་བྱང་ཆུབ་སེམས།
།དམ་ཆོས་མེད་ཀྱང་རྒྱལ་པོའི་བཀའ་ཁྲིམས་ཡོད། །དེ་འདྲའི་གནས་སུ་བུ་མོ་ཁྱོད་སོང་ཤིག །བདག་གི་ཡི་དམ་མི་བསྐྱོད་རྡོ་རྗེ་དང༌། །རྗེ་བཙུན་བྱམས་པ་ཆོས་ཀྱི་འཁོར་ལོ་འདི།
།འཛམ་བུ་གླིང་པ་ཚེ་ལོ་ཉི་ཁྲིའི་དུས། །རྒྱ་གར་ཆོས་རྒྱལ་ཀྲི་ཀྲིའི་ཐུགས་དམ་དུ། །རིན་ཆེན་སྣ་ཚོགས་འདུས་པའི་ཕུང་པོ་ལ། །སངས་རྒྱས་འོད་སྲུངས་དག་གིས་རབ་གནས་མཛད། །སྤྲུལ་པའི་ལྷ་བཟོས་ལུགས་སུ་བླུགས་པ་ལས།
།ཐོག་མར་བྱམས་པ་ཆོས་ཀྱི་འཁོར་ལོ་བཞེངས། །དེ་ཡི་རྗེས་ལ་མི་བསྐྱོད་རྡོ་རྗེ་ནི། །ངོ་མཚར་དཔག་མེད་མཚན་དཔེའི་རྒྱན་གྱིས་སྤྲས། །ཕན་བདེའི་འབྱུང་གནས་དད་ལྡན་རྟེན་དུ་བཞེངས།
།མཐོང་ཐོས་དྲན་རེག་ཡོན་ཏན་བསམ་མི་ཁྱབ། །ས་སྟེང་འགྲན་ཟླ་ཀུན་དང་བྲལ་བ་འདི། །མ་འོངས་སེམས་ཅན་བསོད་ནམས་བསག་པའི་ཕྱིར། ། ལྷ་མིའི་སྟོན་པ་ཤཱཀྱའི་རྒྱལ་པོ་དེའི། །དགུང་ལོ་བརྒྱད་པའི་ཚད་དུ་ལུང་བསྟན་མཛད།
།དེ་ཡི་དུས་སུ་འོད་ཀྱིས་འཇིག་རྟེན་ཁྱབ། །ལྷ་རྣམས་ཀུན་གྱིས་མེ་ཏོག་ཆར་པ་ཕབ། །དེ་ལྟར་ཡོན་ཏན་ལྡན་པའི་རྟེན་མཆོག་འདི། །བདག་གི་མིག་གི་འབྲས་ལྟར་གཅེས་ན་ཡང༌།
།མཛེས་པའི་བུ་མོ་ཁྱོད་ལ་བདག་གིས་བརྫངས། །རྗེ་བཙུན་བྱམས་པ་ཆོས་ཀྱི་འཁོར་ལོ་འདི། །འགྲོ་ཀུན་དགེ་ལ་བཀོད་ཕྱིར་བདག་

གིས་བརྫངས། །ཙནྡན་ཇོ་མོ་སྒྲོལ་མ་རང་བྱོན་འདི། །འཇིགས་པ་བརྒྱད་སོགས་བར་དུ་གཅོད་པ་རྣམས། །ཉེ་བར་ཞི་ནས་དགེ་ལེགས་རྒྱས་པའི་ཕྱིར། །མཛེས་པའི་བུ་མོ་ཁྱོད་ལ་བདག་གིས་བརྫངས། །རིན་ཆེན་སྟག་ཤ་དེ་དང་རཏྣ་དེ།
། དབུལ་ཕོངས་སྡུག་བསྔལ་སེལ་ཕྱིར་ཁྱོད་ལ་བསྐུར། །རིན་ཆེན་དགོས་འདོད་འབྱུང་བའི་ལོངས་སྤྱོད་གཏེར། །བཻཌཱུརྱ་ཡི་ལྷུང་བཟེད་ཆེན་པོ་འདི། །ཟས་སྐོམ་བདུད་རྩིའི་ཆར་པ་འབེབས་པ་དང༌།
།བཀྲེས་སྐོམ་སྡུག་བསྔལ་སེལ་ཕྱིར་ཁྱོད་ལ་བསྐུར། །རིན་ཆེན་གསེར་དངུལ་དར་ཟབ་རྒྱན་དང་བཅས། །གླང་ཆེན་རྔ་མོ་དྲེལ་དང་བཅས་པའི་ཁལ། །གཞན་ཡང་མཁོ་བའི་ཡོ་བྱད་ཟད་གོས་རྣམས། །གང་ལ་ཅི་འདོད་བུ་མོ་ཁྱོད་ལ་བསྐུར།
།རིགས་བཟང་ཡིད་འོང་མཛེས་པའི་བུ་མོ་བཅུ། ཁྱོད་ཀྱི་སྐྱོ་གྲོགས་བྱེད་པའི་འཁོར་དུ་བརྫངས། །ཨེ་མ་འབྲལ་བར་མི་ཕོད་བུ་མོ་ཁྱོད། །གཏམ་གྱི་རྟིང་མ་ཡིན་ནོ་ཡིད་ལ་ཆོངས།
ཁ་བ་ཅན་གྱི་རྒྱལ་པོའི་ཕོ་བྲང་དེར། །བློན་པོ་བོད་འབངས་རྣམས་དང་འགྲོགས་པའི་དུས། ཁྱོད་ཀྱི་སྤྱོད་ལམ་བྱ་བ་འདི་བཞིན་གྱིས། །གསུངས་ཏེ། འཇིག་རྟེན་མི་ཆོས་ལ་དགོས་པའི་བསླབ་བྱ་དཔག་ཏུ་མེད་པ་མཛད་དོ།
།དེ་ནས་རྒྱལ་པོས་བློན་པོ་རྣམས་ལ་གནང་སྦྱིན་དང༌། དགའ་སྟོན་བསམ་གྱིས་མི་ཁྱབ་པ་མཛད་དོ། །ཇོ་བོ་དང་བྱམས་མགོན་གཉིས་ནི་ཤིང་རྟ་བྱས་ན་ལམ་བགྲོད་པར་དཀའ་བས། ཁལ་གྱི་སྟེང་དུ་བཞུགས་པར་འདོད་པ་ལ།
གང་གིས་ཀྱང་མ་ཁྱོག་ནས། སྤྲུལ་པའི་མཛོ་མོ་དཀར་མོ་གཉིས་ཀྱིས་ཁྱོག་པར་གྱུར་ནས། ཇོ་བོ་དང༌། བྱམས་མགོན་གཉིས་མཛོ་མོ་རེའི་སྟེང་དུ་བཞུགས། རིན་པོ་ཆེའི་ཁལ་དུ་མ་དང་བཅས།
ལྷ་གཅིག་ཁྲི་བཙུན་ཀྱང་དྲེའུ་དཀར་མོ་གཅིག་ལ་ཆིབས། མཛེས་མའི་བུ་མོ་བཅུ། བོད་བློན་དང་བཅས་པས་བསྐོར་ཏེ་བོད་དུ་

ཆས་སོ། །བལ་པོའི་བློན་པོ་འཁོར་གཡོག་རྣམས་ཀྱིས་མང་ཡུལ་གྱི་གྲོང་བར་དུ་སྐྱེལ་ཐུང་བྱས་སོ། །བྲག་དང་ཆུ་འཐབ་པའི་འཕྲང་ལ་ཁལ་རྣམས་ཕོག རིན་པོ་ཆེ་རྣམས་ཕྲེང་སྐྱེད་བྱས། ལྷ་རྣམས་ཞབས་ཐང་དུ་བྱོན་ཀྱང་ཟེར།
དེ་ནས་དྲེལ་དང༌། རྔ་མོ། གླང་པོ་ཆེ་སོགས་ལ་ཁལ་བཀལ། ལྷ་རྣམས་རང་རང་གི་ཁལ་ལ་ཆིབས་ནས་བྱོན་ཏེ། བོད་ཀྱི་ཡུལ་དུ་ཆགས་ཕེབས་སོ། །དེར་བོད་བློན་དང་བོད་འབངས་རྣམས་ཀྱིས་རོལ་མོ་དུ་མ་ཐོགས་ཏེ།
བསུ་བ་རྒྱ་ཆེན་པོ་བྱས་སོ། །དེ་ནས་རྒྱལ་པོས་དགའ་སྟོན་གྱི་གདན་སར་བྱོན་ཏེ། ལྷ་གཅིག་ཁྲི་བཙུན་དང་མཇལ་བ་ལ་མཐོང་ལུགས་གསུམ་དུ་བྱུང་སྟེ། ཕྱོགས་བཅུའི་དེ་བཞིན་གཤེགས་པ་རྣམས་ཀྱི་སྣང་བ་ལ།
རྒྱལ་པོ་དང་བཙུན་མོ་གཉིས་མཛད་པ་བཅུ་གཉིས་ཀྱི་ཚུལ་གྱིས་སེམས་ཅན་གྱི་དོན་བྱེད་པའི་སྣང་བ་བྱུང་ངོ༌། །ས་བཅུའི་བྱང་ཆུབ་སེམས་དཔའ་རྣམས་ཀྱི་སྣང་བ་ལ། འཕགས་པ་སྤྱན་རས་གཟིགས་རྒྱལ་པོ་སྲོང་བཙན་སྒམ་པོའི་སྐུ་སྤྲུལ།
ཇོ་མོ་ཁྲོ་གཉེར་ཅན་བལ་མོ་བཟའ་ཁྲི་བཙུན་དུ་སྐུ་སྤྲུལ་ནས། སེམས་ཅན་གྱི་དོན་བྱེད་པའི་སྣང་བ་བྱུང་ངོ༌། །མི་ནག་ཐ་མལ་པ་རྣམས་ཀྱི་སྣང་བ་ལ། རྒྱལ་པོ་དང་བཙུན་མོ་གཉིས་སྐྱེམས་ལ་གསོལ་རེས་བྱེད་པ་དང༌།
སྐུད་པ་འཁེལ་རེས་བྱེད་པའི་སྣང་བ་བྱུང་ངོ༌། །དེ་ནས་རྒྱལ་པོ་དང་བཙུན་མོ་གཉིས་བློན་པོའི་ཚོགས་དང་བཅས་པ་ཕོ་བྲང་དུ་བཞུགས་པ་ལ།
རྒྱལ་པོ་ནི་ཡི་དམ་ལྷའི་དྲུང་ནས་ཕྱིར་མི་འབྱོན་པར། མཆོད་པ་འབུལ་ཞིང་སྨོན་ལམ་འདེབས་སོ། །དེར་ལྷ་གཅིག་ཁྲི་བཙུན་གྱི་ཐུགས་ཀྱི་དགོངས་པ་ལ། རྒྱལ་པོ་འདི་རིགས་གཟུགས་དཔལ་གྱིས་མཛེས་ཤིང༌།
ཡོན་ཏན་དུ་མ་དང་ལྡན་པ་ཞིག་འདུག་པ་ལ། ཕྱི་རོལ་དུ་ཡེ་མི་འབྱོན་པ་འདི། མཐའི་དམག་ལ་འཇིག་པ་ཡིན་ཐག་ཆོད། དེ་ལ་མི་

འཇིག་པའི་ཐབས་ཅིག་བྱེད་དགོས། རིན་པོ་ཆེ་བཻཌཱུརྱའི་ལྷུང་བཟེད་ལ་གསོལ་བ་བཏབ་ན། ཟས་ཆང་དཔག་ཏུ་མེད་པ་འོང་བས། བོད་འབངས་རྣམས་ལ་བྱིན་ནས་ལས་ལ་བསྐུལ་ཏེ། མཁར་ལས་རྒྱ་ཆེན་པོ་ཞིག་བྱ་དགོས་བསམས་ཏེ།
དེར་རྒྱལ་པོ་ལའང་ཞུས། ཕྱི་ནང་གི་བློན་པོ་བཀའ་ལ་གཏོགས་པ་ཐམས་ཅད་ལའང་གྲོས་བྱས་ཏེ། བཻཌཱུརྱའི་ལྷུང་བཟེད་ཟས་སྣ་མང་པོས་བཀང༌། རིན་པོ་ཆེའི་ཁྲི་ལ་བཞག་ནས་གསོལ་བ་བཏབ་པས། ཟས་ཆང་ཅི་འདོད་པ་བྱུང་བ་དང༌།
བོད་འབངས་རྣམས་ལ་བྱིན་ནས། ཤིང་མོ་ལུག་གི་ལོ་ལ་མཁར་ལས་ཀྱི་རྨང་བཏིང༌། མཐོ་དམན་གྱི་ཚད་ལ་གྱང་སྐོར་སུམ་ཅུ་བརྩེགས་པས་མཐོ་ཞིང་རྒྱ་ཆེ་སྟེ། ལོགས་རེ་ལ་རྒྱང་གྲག་རེ་ཡོད་པ་སྒོ་མོ་ཆེ་ལྷོ་ཕྱོགས་སུ་བསྟན་པ།
མཁར་དམར་པོ་དགུ་བརྒྱ། རྩེ་མོ་རྒྱལ་པོའི་སྐུ་མཁར་དང་སྟོང་ཐམ་པ། མཁར་ཐམས་ཅད་ཁ་བད་རིན་པོ་ཆེའི་རྒྱན། མདའ་ཡབ། པུ་ཤུ། དྲིལ་བུ་གཡེར་ཁའི་སྒྲ་འཁྲོལ་བ།
དེའི་བཀོད་པ་མཛེས་ཤིང༌། ལེགས་པའི་དབང་དུ་བྱས་ན། ལྷའི་དབང་པོའི་རྣམ་པར་རྒྱལ་བའི་ཁང་བཟང་དང་འདྲ་སྟེ། བལྟ་བས་ཆོག་མི་ཤེས་པ། རིན་པོ་ཆེ་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་དྲ་བ་དང་དྲ་བ་ཕྱེད་པས་བརྒྱན་ཏེ་ཡིད་དུ་འོང་བའོ།།
འཇིགས་པའི་དབང་དུ་བྱས་ན། སྲིན་པོའི་གྲོང་ཁྱེར་ལངྐ་པུ་རི་དང་འདྲ་བར་མཁར་ཐམས་ཅད་ཀྱི་རྩེ་ལ་མཚོན་ཆ་དང་མདུང་དར་དམར་པོ་བཅུ་རེ་འཕྱར་ཏེ་དར་ཡུག་གིས་སྦྲེལ་བའོ།
།བཙན་པའི་དབང་དུ་བྱས་ན། མཐའི་དམག་དཔུང་བྱུང་ཡང༌། མི་ལྔས་བསྲུངས་པས་ཐུབ་པའོ། །གཞན་ཡང་ལྷོ་ཕྱོགས་ཀྱི་ལྕགས་རི་ལ༑ ཟབས་སུ་འདོམ་བཅུའི་དོང་བྲུས་ནས། དེའི་སྟེང་དུ་སྤང་ལེབ་བསྒྲིགས།
དེའི་སྟེང་དུ་སོ་ཕག་བསྒྲིགས་པས། དེའི་སྟེང་དུ་རྟ་གཅིག་གིས་རྒྱུགས་ཀྱང༌། རྟ་བཅུས་

ལྷན་དུ་རྒྱུགས་པ་ལྟ་བུའི་སྒྲ་འོང་བའོ། །ལྷོ་ཕྱོགས་སུ་སོ་ཕག་གི་མཁར་ལ་དཔེ་བླངས་ནས། བྲག་ལྷ་བཀྲ་ཤིས་ཀྱི་གཞལ་ཡས་ཁང་བྱ་བ། ཁྲི་བཙུན་རང་གི་སྐུ་མཁར་དགུ་ཐོག་ཡོད་པ་ཞིག་བརྩིགས་ཏེ། མཐའ་གྲུ་ཆེ་ཞིང་མཐོ་ལ་ལེགས་པ།
བཀོད་པས་མཛེས་པ་ཞིག་བརྩིགས་སོ། །རྒྱལ་པོའི་སྐུ་མཁར་དང༌། བཙུན་མོའི་སྐུ་མཁར་གཉིས་ཀྱི་བར་ལྕགས་ཟམ་གྱིས་སྦྲེལ་ཏེ། དེའི་འོག་ན། དར་དང༌། རྔ་ཡབ་དང༌། དྲིལ་བུ་གཡེར་ཁའི་སྒྲ་འཁྲོལ་བ།
རྒྱལ་པོ་ཡབ་ཡུམ་ཕར་གཤེགས་ཚུར་གཤེགས་མཛད་པའོ། །དེ་ལྟ་བུའི་ཕོ་བྲང་འགྲན་ཟླ་དང་བྲལ་བ་ངོ་མཚར་ཆེ་ཞིང་མཛེས་པ་ཞིག་ལེགས་པར་ཚར་ནས། རྗེ་བློན་ཀུན་གྱིས་དགའ་སྟོན་རྒྱ་ཆེན་པོ་མཛད་དོ།
།བལ་མོ་བཟའ་ཁྲི་བཙུན་གདན་དྲངས་པའི་ལེའུ་སྟེ་བཅུ་གཉིས་པའོ།། །།བཅུ་གསུམ་པ། རྒྱ་མོ་བཟའ་ཀོང་ཇོ་གདན་དྲངས་པའི་སྐོར། དེ་ནས་ཡང་བློན་པོ་མགར་གྱིས། རྒྱལ་པོའི་དྲུང་དུ་ཕྱིན་ཏེ།
རྒྱ་ནག་གི་ལྷ་གཅིག་དེའང་གདན་འདྲེན་པའི་བཀའ་གནང་བར་ཞུ་ཞེས་ཞུས་སོ། །ཡང་རྒྱལ་པོས་གསེར་གྱི་དོང་རྩེ་བདུན་བསྐུར་ནས། འདི་ལ་ཞུ་རྟེན་གྱིས་ཤིག་གསུངས་སོ། །རིན་པོ་ཆེའི་ཁྲབ་ལ་པདྨ་རཱ་གའི་ཕྲ་བརྒྱབ་པ་ཞིག་བསྐུར་ནས།
འདི་ལྷ་གཅིག་དེའི་རིན་དུ་ཕུལ་ཅིག་གསུངས་སོ། །གསེར་ཕྱེ་བྲེ་གང་བསྐུར་ནས་འདི་གར་དགོས་སུ་ཐོང་ཞིག་གསུངས་སོ། །རྒྱལ་པོ་དེས་བཀའ་ལུང་མི་འདྲ་བ་ལན་གསུམ་བཏུད་མར་གསུང་དུ་འོང་གིས།
དེའི་དུས་སུ་འདི་གསུམ་རེ་རེ་བཞིན་གཏོད་ཅིག་གསུངས་ནས། བཀའ་ཤོག་གི་ཤོག་དྲིལ་གསུམ་བསྐུར་རོ། །འཕྲལ་གྱི་ཡོ་བྱད་གོས་དང་རྒྱན་ལ་སོགས་པ། རྔ་མོ་དང༌། དྲེལ་ལ་སོགས་པ་ལ་བཀལ་བའི་ཁལ་མང་པོ་བརྫངས་

སོ༑ ༑ཉིན་མཚན་དང་ལམ་འཕྲང་གང་དུའང་རྗེ་བཙུན་མ་སྒྲོལ་མ་ལ་གསོལ་བ་འདེབས་གིན་སོང་ཞིག་གསུངས་སོ། །དེ་ནས་མགར་གྱིས་རྒྱལ་པོས་བསྐུར་བ་ཐམས་ཅད་ཁྱེར་ཁལ་རྣམས་དེད། བློན་པོ་རྟ་པ་བརྒྱ་དང་ལྷན་དུ་མེ་ཕོ་སྤྲེའུའི་ལོ་ཟླ་བ་བཞི་པའི་ཚེས་བརྒྱད་སྐར་མ་རྒྱལ་དང་འཛོམ་པར་རྒྱ་ནག་ཏུ་ཆས་སོ།
།དེར་རྒྱ་ནག་ཟིམ་ཤིང༌། བཀྲ་ཤིས་ཁྲི་སྒོ། རྒྱ་རྗེ་ཐའི་ཛུང་བཞུགས་པའི་ཕོ་བྲང་གི་སྒོ་དྲུང་དུ་སླེབས་སོ།
།དེ་ན་ནི་མི་ཁྱིམ་འབུམ་ཚོ་ཙམ་ཡོད་པ། ལོགས་རེ་ལ་ཉིན་ལམ་རེ་ཡོད་པ་སྒོ་མོ་ཆེ་བཞི་ཡོད་པ། མཐོང་བ་ཙམ་གྱིས་དངངས་ཞིང་འཇིགས་པ་ཞིག་འདུག་གོ །དེར་རྒྱ་གར་ཆོས་ཀྱི་རྒྱལ་པོའི་བློན་པོ་རྟ་པ་བརྒྱ་ཐམ་པ།
རྒྱ་མོ་ཀོང་ཇོ་འདོད་པ་ལ་སླེབས་སོ། །གེ་སར་དམག་གི་རྒྱལ་པོའི་བློན་པོ་རྟ་པ་བརྒྱ་ཀོང་ཇོ་འདོད་པ་ལ་སླེབས་སོ། །སྟག་གཟིག་ནོར་གྱི་རྒྱལ་པོའི་བློན་པོ་རྟ་པ་བརྒྱ་ཡང་ཀོང་ཇོ་འདོད་པ་ལ་སླེབས་སོ།
།བྷ་ཏ་ཧོར་གྱི་རྒྱལ་པོའི་བློན་པོ་རྟ་པ་བརྒྱ་ཡང་ཀོང་ཇོ་འདོད་པ་ལ་སླེབས་སོ། །མི་རིགས་མི་འདྲ་བའི་གཉེ་བོ་རྟ་པ་ལྔ་བརྒྱ་རྒྱ་རྗེའི་དྲུང་དུ་དུས་གཅིག་ལ་སླེབས་སོ།
།དེར་རྒྱ་གར་བ་རྣམས་ཤར་སྒོ་ན་ཡོད། གེ་སར་བ་རྣམས་ལྷོ་སྒོ་ན་ཡོད། །སྟག་གཟིག་པ་རྣམས་ནུབ་སྒོ་ན་ཡོད། ཧོར་རྣམས་བྱང་སྒོ་ན་ཡོད། བོད་བློན་རྣམས་བྱང་ཤར་མཚམས་སུ་བསྡད་དོ། །དེར་བློན་པོ་གཞན་མ་རྣམས་ཀྱིས་ཞུ་རྟེན་ཕུལ་ཏེ་མཇལ་ཕྲད་བྱས་སོ།
།བོད་བློན་རྣམས་ཀྱིས་མཇལ་བར་ཞུས་པས། སྒུག་ཏུ་བཅུག ཞག་བདུན་སོང་བ་དང༌། རྒྱལ་པོ་འཁོར་དང་བཅས་པ་ཕོ་བྲང་གི་ཕྱི་རོལ་དུ་བྱོན་པ་ལ།
མགར་གྱིས་གསེར་གྱི་དོང་རྩེ་བདུན་པོ་དེ། ཞུ་རྟེན་དུ་ཕུལ། རིན་པོ་ཆེ་བཻཌཱུརྱའི་ཁྲབ་ལ་པདྨ་རཱ་གའི་ཕྲ་བརྒྱབ་པ་རྒྱལ་པོའི་དྲུང་དུ་བཞག་སྟེ། མགར་ན་རེ། རྒྱལ་པོ་ཆེན་པོ་རིན་པོ་ཆེ་

བཻཌཱུརྱའི་ཁྲབ་འདི། ཡོན་ཏན་དུ་མ་དང་ལྡན་ཏེ། མི་ནད་ཕྱུགས་ནད་བྱུང་བའི་ཚེ་ཁྲབ་འདི་གོན་ནས་གྲོང་ཁྱེར་ལ་བསྐོར་བ་བྱས་ན་ནད་ཐམས་ཅད་ཞི་བར་འགྱུར། སད་དང་སེར་བ་བྱུང་བའི་ཚེ་འདི་གོན་ནས་ཞིང་བསྐོར་ན།
སད་དང་སེར་བ་ཐུབ། འཁྲུག་པ་བྱེད་པའི་ཚེ་འདི་གོན་ན་གཡུལ་ལས་རྒྱལ་བར་འགྱུར་རོ། །འཛམ་བུའི་གླིང་ན་ཁྲབ་འདི་ལ་གོང་ཐང་དཔྱད་པས་མི་ཆོད། འདི་ལྷ་གཅིག་དེའི་རིན་དུ་འབུལ་ལོ། ཁྱེད་ཀྱི་ལྷ་གཅིག་མཛངས་མ་དེ།
ངེད་བོད་ཀྱི་རྒྱལ་པོའི་བཙུན་མོ་ལ་གནང་བར་ཞུ་བྱས་པས། རྒྱལ་པོ་དེས་མགར་ལ་མིག་འབུར་ཚུགས་སུ་གཟིགས་ནས། རྒྱལ་པོ་འཁོར་བཅས་ཀྱིས་མི་འོས་པའི་ཁྲེལ་གད་ཆེན་པོས་བགད་དེ།
རྒྱལ་པོ་དེའི་ཞལ་ནས་མི་སྲིད་པའི་གཏམ་ཤིན་ཏུ་མཚར་ཆེ། ང་ནི་རྒྱ་ནག་སྤྱི་བོ་རྒྱལ་པོ་ནས་དེང་སང་ཕན་རྒྱལ་བརྒྱུད་མ་ཆད་པ་ཞིག་ཡིན། ཁྱོད་བོད་ཀྱི་རྒྱལ་པོས་ངའི་སྟོབས་དང་མངའ་ཐང་གི་དོད་མི་ཕེར་ཏེ།
འོན་ཀྱང་ཁྱེད་རྣམས་ཐག་རིང་ནས་ཕེབས་འདུག ད་ལན་ཕྱིར་ལོག་ལ། ཁྱོད་རང་གི་རྒྱལ་པོ་དེ་ལ་དགེ་བ་བཅུ་དང་ལྡན་པའི་རྒྱལ་ཁྲིམས་འཆའ་ཨེ་ནུས་དྲིས་ལ་ཤོག དེ་ནུས་ན་བུ་མོ་སྟེར། མི་ནུས་ན་མི་སྟེར་གསུངས་པས།
བློན་པོ་མགར་ན་རེ། འཕྲིན་རེ་རེ་ལ། རྒྱ་བོད་ཀྱི་བར་ལ་ཕར་འགྲོ་ཚུར་འགྲོ་བྱས་ན། ལྷ་གཅིག་སྤྱན་དྲངས་པའི་ཐབས་མེད། ཁྱེད་ཀྱི་གསུང་དེའི་ལན་དུ། ངེད་བོད་ཀྱི་རྒྱལ་པོས་འདི་བསྐུར་བ་ལགས་ཟེར་ནས།
ཤོག་དྲིལ་དང་པོ་དེ་རྒྱལ་པོ་ལ་ཕུལ་བས། རྒྱལ་པོས་ཁ་ཕྱེ་ནས་གཟིགས་པས། མཐིང་ཤོག་ལ་གསེར་གྱིས་བྲིས་པ། རྒྱ་ནག་གི་ཡི་གེར་འདུག་སྟེ། ཁྱེད་རྒྱ་ནག་གི་རྒྱལ་པོ་ལ་ཁྲིམས་ཡོད།
ང་བོད་ཀྱི་རྒྱལ་པོ་ལ་ཆོས་ཁྲིམས་མེད་དེ། རྒྱལ་པོ་ཁྱེད་དགེ་བ་བཅུའི་རྒྱལ་ཁྲིམས་ཡོད་པ་ལ་དགྱེས་ནས་བུ་མོ་སྟེར་ན། ངས་སྐུ་

ལུས་ཀྱི་བཀོད་པ་ལྔ་སྟོང་དུ་སྤྲུལ་ནས། དགེ་བ་བཅུའི་ཁྲིམས་ཉི་མ་གཅིག་ལ་འཆའ་ནུས་པ་བྱེད་དོ། །དེ་ངོ་མཚར་མི་ཆེའམ། དེ་ལྟར་བྱས་ཀྱང་བུ་མོ་མི་སྟེར་ན། ངས་སྤྲུལ་པའི་དམག་ཁྲི་ཕྲག་ལྔ་བཏང་ནས།
ཁྱེད་བསད། ལྷ་གཅིག་ཕྲོགས། ཡུལ་ཁམས་ཐམས་ཅད་བཅོམ་ལ་བཞག་གོ་ཞེས་བྱ་བ་འདུག་པས། རྒྱལ་པོ་དེ་ཤིན་ཏུ་སྐྲག་པར་གྱུར་ཏེ། སྐྲག་ཀྱང་མི་སྐྲག་པ་ལྟར་བྱས་ནས། ཁྱེད་བོད་ཀྱི་རྒྱལ་པོ་དེ་ཁ་ཕོ་ཤིན་ཏུ་ཆེ་བར་འདུག
ཁྱེད་བོད་ཀྱི་ཡུལ་ན་གཙུག་ལག་ཁང་བརྩིག་པའི་ནུས་པའི་སྟོབས་ཡོད་དམ་མེད། དེ་བཞིན་ཡོད་ན་བུ་མོ་སྟེར། མེད་ན་མི་སྟེར། ད་ལན་སོང་ལ་དྲིས་ལ་ཤོག་གསུངས་པས། ཡང་མགར་གྱིས་བཀའ་ཤོག་གི་ཤོག་དྲིལ་བར་པ་དེ་རྒྱལ་པོའི་ཕྱག་ཏུ་ཕུལ་ནས།
འཕྲིན་རེ་རེ་ལ་བོད་དུ་འགྲོ་བ་མི་འོང་བས། རྒྱལ་པོ་ཁྱེད་ཀྱི་གསུང་དེའི་ལན་འདི་ལགས་པས་གཟིགས་པར་ཞུ་བྱས་པ་དང༌། རྒྱལ་པོས་ཁ་ཕྱེ་ནས་གཟིགས་པས་འདི་ལྟར་རོ།
ཁྱེད་རྒྱ་ནག་གི་ཡུལ་ན་ཆོས་དར། གཙུག་ལག་ཁང་བརྩིག་པའི་སྟོབས་ཡོད། ང་བོད་ཀྱི་རྒྱལ་པོ་ལ་གཙུག་ལག་ཁང་བརྩིག་པའི་ནུས་པ་མེད་དེ། རྒྱལ་པོ་ཁྱེད་གཙུག་ལག་ཁང་བརྩིག་པ་ལ་དགྱེས་ནས།
ལྷ་གཅིག་སྟེར་ན། ངས་སྐུ་ལུས་ཀྱི་བཀོད་པ་ལྔ་སྟོང་དུ་སྤྲུལ་ནས། གཙུག་ལག་ཁང་བརྒྱ་རྩ་བརྒྱད་བཞེངས་ལ། སྒོ་ཐམས་ཅད་ཁྱེད་ཀྱི་ཕྱོགས་སུ་བསྟན་ནོ། །དེ་ངོ་མཚར་མི་ཆེའམ། དེ་ལྟར་བྱས་ཀྱང་བུ་མོ་མི་སྟེར་ན།
ངས་སྤྲུལ་པའི་དམག་ཁྲི་ཕྲག་ལྔ་བཏང་ནས། ཁྱེད་གསོད། ལྷ་གཅིག་ཕྲོགས། ཡུལ་ཁམས་ཐམས་ཅད་བཅོམ་ལ་བཞག་གི་ཟེར་བ་འདུག་པས། རྒྱལ་པོ་དེ་ཤིན་ཏུ་སྐྲག་པར་གྱུར་ཏོ། །དེར་སྐྲག་ཀྱང་མི་སྐྲག་པ་ཁད་བྱས་ནས།
ཁྱོད་ཀྱི་རྒྱལ་པོ་དེ་ཁ་ཕོ་ཤིན་ཏུ་ཆེ་བར་འདུག ཁྱོད་ཀྱི་ཡུལ་ན་འདོད་ཡོན་ལྔ་ལ་ལོངས་སྤྱོད་པ་

ཡོད་དམ་མེད། དེ་ཡོད་ན་བུ་མོ་སྟེར། མེད་ན་མི་སྟེར། ད་ལན་སོང་ལ་དྲིས་ལ་ཤོག་ཟེར་བས། ཡང་མགར་གྱིས་ཤོག་དྲིལ་ཐ་མ་དེ་རྒྱལ་པོའི་ཕྱག་ཏུ་ཕུལ་ནས། འཕྲིན་རེ་ལ་རྒྱ་བོད་བར་ལ་འགྲོ་མི་འོང༌། རྒྱལ་པོ་ཁྱེད་ཀྱི་གསུང་དེའི་ལན་འདི་ལགས་པས་གཟིགས་པར་ཞུ་ཞེས་ཞུས་པས།
དེར་རྒྱལ་པོས་ཁ་ཕྱེས་ནས་གཟིགས་པས་འདི་ལྟར་རོ། ཁྱེད་རྒྱ་ནག་གི་རྒྱལ་པོ་ནོར་ལོངས་སྤྱོད་ཡོད། ང་བོད་ཀྱི་རྒྱལ་པོ་ལ་ལོངས་སྤྱོད་དེ་བཞིན་མེད་དེ།
རྒྱལ་པོ་ཁྱེད་ནོར་ལོངས་སྤྱོད་ཡོད་པ་ལ་དགྱེས་ནས་བུ་མོ་སྟེར་ན། ངས་སྐུ་ལུས་ཀྱི་བཀོད་པ་ལྔ་སྟོང་དུ་སྤྲུལ་ནས། གསེར་དངུལ་གྱི་ལོངས་སྤྱོད། འབྲུ་དང༌། དར་ཟབ་དང༌།
གོས་དང༌། རྒྱན་དང༌། ཟས་ཀྱི་ལོངས་སྤྱོད་རྣམས་ལྷའི་ལོངས་སྤྱོད་ལ་འགྲན་ནུས་པ་ཙམ་བྱེད་ལ། གཞན་ཡང་ཕྱོགས་བཞི་ནས་ལས་སྒོ་རེ་ཕྱེས་ནས། ཁྱེད་མཐའི་ནོར་རྫས་ཐམས་ཅད་ཀྱང་དབང་མེད་དུ་ངའི་སྒོ་དྲུང་དུ་འདུ་ཞིང༌།
ལོངས་སྤྱོད་དང་ལྡན་པར་བྱེད་དོ༑ ༑དེ་ངོ་མཚར་མི་ཆེའམ། དེ་ལྟར་བྱས་ཀྱང་ལྷ་གཅིག་མི་སྟེར་ན། ངས་སྤྲུལ་པའི་དམག་ཁྲི་ཕྲག་ལྔ་བཏང་ནས། ཁྱོད་གསོད། ལྷ་གཅིག་ཕྲོགས། ཡུལ་ཁམས་ཐམས་ཅད་བཅོམ་ལ་བཞག་གི་བྱ་བ་འདུག་པས།
རྒྱལ་པོ་དེ་སྔར་བས་ཀྱང་སྐྲག་པར་གྱུར་ཏེ། རྒྱལ་པོ་དེའི་ཐུགས་ལ་ངའི་བུ་མོ་འདི་འདོད་མཁན་མང་ཡང༌། ཕུགས་སུ་བོད་ཀྱི་རྒྱལ་པོ་འདི་ལ་སྟེར་དགོས་པ་འདྲ་བསམ་ཞིང༌།
ཐུགས་མ་བདེ་བར་ཕོ་བྲང་དུ་བྱོན་ནོ། །དེ་ནས་ཡབ་རྒྱལ་པོ་དང༌། ཡུམ་བཙུན་མོ་དང༌། སྲས་རྒྱལ་བུ་དང༌། ལྷ་གཅིག་རྣམས་གྲོས་བྱས་པས། ཡབ་ན་རེ། ཆོས་རྒྱ་གར་ནས་བྱུང་བ་ཡིན། ཁོང་དྲིན་ཆེ་བས་རྒྱ་གར་ཆོས་ཀྱི་རྒྱལ་པོ་ལ་སྟེར་གསུངས་སོ།
།ཡུམ་སེར་སྣ་ཆེ་བས་སྟག་གཟིག་ནོར་གྱི་རྒྱལ་པོ་ལ་སྟེར་ཟེར་རོ། །རྒྱལ་བུ་ལུས་རྩལ་

བཟང་བ་ལ་དགའ་བས། ཧོར་ལ་སྟེར་ཟེར་རོ། །ལྷ་གཅིག་རང་སྐྱེ་གཟུགས་ལེགས་པ་ལ་དགའ་བས། མི་ཚེ་ཧྲིལ་པོར་འགྲོགས་པའི་རྟེན་གྲོགས་གལ་ཆེ་ཟེར་ནས། གེ་སར་དམག་གི་རྒྱལ་པོ་ལ་མོས་པ་བྱུང་ངོ༌། །དེར་བོད་ལ་དགའ་བ་གཅིག་ཀྱང་མ་བྱུང་ངོ༌།
།དེར་རྒྱལ་པོའི་ཞལ་ནས། ཁྱེད་གཉེ་བོ་རྣམས་ལ་ཉེ་རིང་མེད། རིག་པ་གང་རྣོ་བ་ཞིག་ལ་སྟེར་བས། རིག་པ་འགྲན་ཟེར་རོ། །རྒྱལ་པོ་དེའི་བླ་གཡུ་བཞག་སྒོར་མོ་བྱ་བ།
ཆེ་ཆུང་ནི་ཕུབ་ཆུང་ཚད་ཙམ་པ། བཀྲག་ཆེ་བ། མིག་གཅིག་མཐའ་ན་ཡོད་པ། མིག་གཅིག་དཀྱིལ་ན་ཡོད་པ། ནང་གི་མིག་ཀྱང་ཕུག་གི་སྤ་རིམ་ལྟ་བུར་ཡོད་པ་དེ་དང༌། དར་ཡུག་གཅིག་བློན་པོ་ཚན་ལྔ་པོ་ལ་གཏད་ནས།
གཡུ་འདིའི་མིག་ཏུ་དར་ཡུག་འདི་སུས་ཚུད་པ་ལ། ལྷ་གཅིག་སྟེར་ཟེར་རོ། །དེར་བློན་པོ་གཞན་རྣམས་དབང་ཆེ་བས། སྔོན་ལ་ཁོང་ཚོས་གཡུ་ཁྱེར་ཏེ༑ ཐབས་སྣ་ཚོགས་བྱས་ནས། ཉི་མ་མང་པོ་ལག་འགྲིམ་གྱིས་བརྒྱུས་པས།
སུས་ཀྱང་མ་ཚུད་ནས། བློན་པོ་མགར་ལ་གཏད་དེ། ངེད་རྣམས་ཀྱིས་ནུ་ཇི་ལྟར་བྱས་ཀྱང་མ་ཚུད། ཁྱེད་རང་ཨེ་ཚུད་ལྟོས་ཤིག་ཟེར་ནས། གཡུ་དར་ཡུག་དང་བཅས་པ་གཏད་དོ། །དེར་མགར་རིག་པ་ཅན་དེས།
སྔར་ནས་རྒྱའི་གྲོག་མ་གཅིག་ཟན་དང་འོ་མས་གསོས་ཏེ། མཐེབ་མོ་ཙམ་དུ་སོང་བ་དང༌། དེའི་སྐེད་པ་ལ་དར་སྐུད་བཏགས་ཏེ། དར་ཡུག་གི་སྤྱི་བོ་བསྡུས་ནས་བཙིམ་སྟེ། གྲོག་མ་དེ་གཡུ་མིག་ཏུ་བཙུད་དོ།
།དར་གཡུ་དེ་ལག་ཏུ་བླངས་ནས་ཕུ་བཏབ་པས། རླུང་གིས་དེད་ནས། མཐའི་མིག་ཏུ་ཐོན་བྱུང་ངོ༌། །དེ་ནས་གྲོག་མའི་རྐེད་པ་ནས་དར་སྐུད་དཀྲོལ་ཏེ། ནུར་གྱིས་འཐེན་པས། གཡུ་མིག་ཏུ་དར་ཡུག་ཚུད་དོ།
།ངེད་ཀྱིས་འདི་བཞིན་བྱུང་ཡོད་པས། ལྷ་གཅིག་ཞུ་བྱས་པས། ད་རུང་རིག་པ་འགྲན་ནོ་ཟེར་

ནས། བོད་ལ་བརྙས་པ་བྱས་མ་བྱིན་ནོ། །ཡང་དེའི་སང་ལུག་ལྔ་བརྒྱ་གཏད་ནས། འདི་རྣམས་སང་གི་ཉི་མ་ལ་བསད་ཟིན་པ། བཤས་ཟིན་པ། ཤ་ཟོས་ཟིན་པ། པགས་པ་མཉེས་ཟིན་པ་ལ་ལྷ་གཅིག་སྟེར་ཟེར་རོ། །དེར་བོད་བློན་རྣམས་ཀྱིས་མི་རེས་ལུག་རེ་བསད།
སོ་སོར་བཤས། ཤ་ལོགས་ཤིག་ཏུ་སྤུངས། པགས་པ་ལོགས་ཤིག་ཏུ་སྤུངས་ཏེ། ཤ་ལྕུང་མོ་ཙམ་རེ་ཚྭ་ལ་བསྒྲེས་ཤིང་སྒྲིན་ལ་སྐྱུར་ཏེ། ཟར་བཅུག་པས། ཟོས་ཟིན་ཏོ། །པགས་པ་རྣམས་གྲལ་མགོ་ནས་ཕུར་བ་རེ་བྱས་བཏང་བས།
གྲལ་གཞུག་ཏུ་སྣུམ་བྱུག་རན་པར་བྱུང༌། ཡང་འོག་མ་དེས་སྣུམ་བྱུག་སྟེ་ཕུར་བ་རེ་བྱས་པས་གྲལ་མགོར་ཐུལ་ལོ། །གཞན་མ་རྣམས་ལ་བལྟས་པས་གང་ཡང་མ་ཟིན་པར་འདུག་གོ
།ངེད་ཀྱི་འདི་བཞིན་བྱུང་ཡོད། གཞན་གྱིས་མ་བྱུང་བར་འདུག་པ། ལྷ་གཅིག་ཞུའོ་བྱས་པས། ད་རུང་རིག་པ་འགྲན་ཟེར་ནས་མ་བྱིན་ནོ། །ཡང་ཆང་བེན་བརྒྱ་གཏད་ནས། འདི་རྣམས་སང་གི་ཉི་མ་ཕྱེད་ཚུན་ལ་འཐུང་ཟིན་པ།
མ་བོར་བ། མ་བཟི་བ་སུ་བྱུང་བ་ལ་ལྷ་གཅིག་སྟེར་ཟེར་རོ། །ཡང་མགར་གྱིས་བོད་བློན་རྣམས་ལ་སྣོད་ཆུང་ཆུང་རེ་བཙུག ཉུང་རེ་དྲངས་ཏེ། ཐོག་མར་ཧུབ་རེ་འཐུང་ཅིག་བྱས་པས། འཐུང་ཟིན་པ།
མ་བོ་བ། མ་བཟི་བ་བྱུང་ནས། གཞན་རྣམས་ལ་བལྟས་པས། ཕོར་པ་ཆེན་པོ་ཆང་གིས་བཀང་སྟེ། འཐུང་མ་ཟིན་དོགས་ནས་ཁྲོག་རྒྱབ་པས། བཟི་ཞིང་སྐྱུགས་ཏེ་བོ་འདུག་གོ །ཡང་ངེད་ཀྱིས་འདི་བཞིན་བྱུང་ཡོད།
གཞན་གྱིས་མ་བྱུང་བར་འདུག་པས། ལྷ་གཅིག་ཞུའོ་བྱས་པས། ད་རུང་རིག་པ་འགྲན་ཟེར་ནས། བོད་ལ་བརྙས་པ་བྱས་མ་བྱིན་ནོ། །ཡང་རྟ་མ་བརྒྱ། བུ་བརྒྱ་གཏད་ནས། འདི་ཚོ་མ་བུ་ཕྱོགས་གཅིག་ཏུ་ངོ་ཤེས་པ་ལ་ལྷ་གཅིག་སྟེར་ཟེར་རོ།
།ཡང་གཞན་གྱིས་མ་ཤེས། མགར་གྱིས་རྟ་མ་བུ་རྣམས་ཕྱོགས་

གཅིག་ཏུ་བཟུང་ནས་ཞག་གཅིག་ཏུ་རྩྭ་བྱིན་ཅིང་ཆུ་མ་བྱིན་ནོ། །དེའི་སང་རྟེའུ་རྣམས་ཀྱི་ཁྲོད་དུ་བཏང་བས། རང་རང་གི་མ་གང་འདུག་རྩ་ནས་འོ་མ་འཐུངས་སོ༑ ༑དེར་ངོ་ཤེས། ངེད་ཀྱིས་ངོ་ཤེས། གཞན་རྣམས་ཀྱིས་མ་ཤེས་པས།
ལྷ་གཅིག་ཞུའོ་བྱས་པས། ད་རུང་རིག་པ་འགྲན་ཟེར་ནས་མ་བྱིན་ནོ། །ཡང་དེའི་སང་བྱ་མོ་བརྒྱ་བུ་བརྒྱ་གཏད་ནས། འདི་རྣམས་མ་བུ་ཕྱོགས་གཅིག་ཏུ་སུས་ངོ་ཤེས་པ་ལ་ལྷ་གཅིག་སྟེར་ཟེར་རོ།
།ཡང་གཞན་གྱིས་མ་ཤེས། མགར་གྱིས་ཐང་ཡངས་ཅིག་ལ། སྦང་མ་གཏོར་ནས་བཞག་སྟེ། དེར་བྱ་རྣམས་ཁ་གཏད་དོ། །དེ་གཉིས་གཉིས་ལྷན་དུ་ཟོས་སོ། །སྐྱེའི་འོག་ནས་ཟ་ཞིང་སྤྱོད་པ་འཚུབ་པ་འདི་རྣམས་བུ་ཡིན།
དེ་མིན་རྣམས་མ་ཡིན་ནོ་བྱས་པས་ངོ་ཤེས། ངེད་ཀྱིས་ངོ་ཤེས། གཞན་གྱིས་མ་ཤེས་པས། ལྷ་གཅིག་ཞུའོ་བྱས་པས། ད་རུང་རིག་པ་འགྲན་ཟེར་ནས་མ་བྱིན་ནོ། །ཡང་གསམ་གྱི་ཤིང་ལྡུམ་པོ་བརྒྱད་གཏད་ནས།
འདི་རྣམས་ཀྱི་མགོ་མཇུག་སུས་ཤེས་པ་ལ་སྟེར་ཟེར་རོ། །ཡང་གཞན་གྱིས་མ་ཤེས་སོ། །མགར་གྱིས་ཤིང་དེ་རྣམས་ཆུ་འགྲམ་དུ་ཁྱེར་ནས་ཆུ་ལ་བསྐྱུར་བས། རྩ་བ་ལྗི་བས་ཐུར་དུ་སོང༌། རྩེ་མོ་ཡང་བས་གྱེན་དུ་ལུས་སོ།
།ངེད་ཀྱིས་ངོ་ཤེས། གཞན་གྱིས་མ་ཤེས་པས། ལྷ་གཅིག་ཞུ་བྱས་པས། ད་རུང་རིག་པ་འགྲན་ཟེར་ནས་མ་བྱིན་ནོ། །དེར་དགོང་ཅིག་ཕོ་བྲང་ནས་རྔ་བོ་ཆེ་བརྡུང་བ་དང༌། བློན་པོ་གཞན་རྣམས་ཕོ་བྲང་དུ་སོང༌།
བོད་བློན་རྣམས་ཀྱི་གནས་མོ་དེ་ན་རེ། བློན་པོ་གཞན་རྣམས་ཕོ་བྲང་དུ་སོང༌། ཁྱེད་ཅག་ཚོ་ཡང་མི་འགྲོའམ། ཕྱིན་པ་ལེགས་སོ་ཟེར་བས། མགར་ན་རེ། ངེད་ལ་ཤོག་ཀྱང་མི་ཟེར། རྔ་དེ་ཅི་ཡིན་ཆ་མེད་བྱས་པས་གནས་མོ་ན་རེ།
བློན་པོ་གཞན་རྣམས་སོང་བ་ན། ཁྱེད་ལ་ཤོག་མི་ཟེར་ཀྱང༌། འགྲོ་བ་ཡིན་མོད་ཟེར་རོ། །

དེར་བློན་པོས་རྔ་དེ་ལ་སྐྱོན་ཅན་དུ་གོ་ནས་བློན་པོ་རྣམས་ཁྲིད། སྒོ་རེ་རེ་བཞིན་འདྲེན་གིན། སྒོ་ལ་རམས་དང་ཚོས་ཀྱི་ཁུ་བས་མཚན་མ་འདེབས་གིན་ཕོ་བྲང་དུ་ཕྱིན་ནོ། །ཕོ་བྲང་ན་བློན་པོ་གཞན་རྣམས་འཚོགས་འདུག་གོ
།དེར་རྒྱལ་པོས། དོ་དགོང་བློན་པོ་ཐམས་ཅད་ལ་སྟོན་མོ་ཞིག་བྱས་ནས། སྲོད་ཀྱི་མུན་ནག་ལ། རྒྱལ་པོའི་ཞལ་ནས། ཁྱེད་རང་བློན་པོ་ཐམས་ཅད་ཕྱིར་སོང་ལ། རང་རང་གི་ཁང་པ་རྙེད་པ་གྱིས་ཤིག
དེ་སུས་རྙེད་པ་ལ་བུ་མོ་སྟེར་གསུངས་སོ། །དེར་མགར་གྱིས་ཕོ་བྲང་ནས་མར་མེ་གཡར་ཏེ། སྒོ་རེ་རེ་བཞིན་འདེན་གིན། སྔར་གྱི་མཚན་མ་རྣམས་བལྟས་ཕྱིན་པས། རང་གི་ཁང་པ་རྙེད་དོ། །སང་ནམ་ལངས་པ་དང༌།
བློན་པོ་གཞན་རྣམས་བལྟར་ཕྱིན་པས། ལ་ལ་གཞན་གྱི་ཁྱིམ་དུ་ཚུད། ལ་ལས་སྒོ་མ་རྙེད་ནས་རྒྱ་སྲང་ན་ཉལ་འདུག་གོ །ཡང་མགར་གྱིས་ངེད་ཀྱི་ཁང་པ་རྙེད། གཞན་རྣམས་ཀྱིས་མི་རྙེད་པར་འདུག ལྷ་གཅིག་ཞུའོ་བྱས་པས།
རྒྱལ་པོའི་ཞལ་ནས་ད་ནི་ཞག་གསུམ་གྱི་ཉིན་ཤར་སྒོའི་ཐང་ལ། བུ་མོ་མཚར་སྡུག་དང་ལྡན་པ་སུམ་བརྒྱ་རྒྱན་གྱིས་བརྒྱན་ནས་གྲལ་བྱེད། དེའི་ཁྲོད་དུ་ལྷ་གཅིག་འཇོག་པས། དེ་ངོ་སུས་ཤེས་པ་ལ་བསྐུར་བ་ཡིན་གསུངས་སོ།
།དེ་ནས་མགར་གྱིས་གནས་མོ་དེ་དང་ལུས་འབྲེལ་ཤིང་མཐུན་པར་བྱས། ཟས་ཆང་གིས་མགོ་བསྐོར་ཏེ་དགའ་བའི་གཏམ་སྨྲས་ནས། ངེད་བློན་པོ་རྣམས་ཀྱིས་རྒྱ་ནག་ཏུ་སླེབ་ནས་ལོ་གཅིག་འགྲོ།
རིག་པ་དེ་ངེད་རྣོ། ལྷ་གཅིག་འདི་ངེད་ཀྱིས་ཐོབ་པ་ལ་བརྙས་པ་བྱས་མ་བྱིན། ལྷ་གཅིག་འཕྲུལ་གྱི་ཀོང་ཇོ་འདི་མ་མཐོང་བ་ལ་སྒྲ་ཆེ་བ་གཡུ་འབྲུག་སྔོན་མོ་དང་འདྲ་བ་ཞིག་འདུག ལྷ་གཅིག་དེ་དང་ཁྱོད་གཉིས་ཤིན་ཏུ་མཐུན་པར་ཡོད་འདུག་པས།
ཁྱོད་ཀྱིས་ཅི་འདྲ་ཞིག་ལེགས་པར་སྟོན་དགོས། ད་ནི་ཤིན་ཏུ་གལ་ཆེ་བར་ཡོད་དོ།།

ད་ནི་ཞག་གསུམ་གྱི་ཉིན་ཀོང་ཇོ་བུ་མོ་སུམ་བརྒྱའི་དཀྱིལ་དུ་གྲལ་བསྒྲིགས་ནས། ཤར་སྒོའི་ཐང་ལ་འཇོག་པས་སུར་ཐོབ་པ་ལ་སྟེར་བ་ཡིན་གསུངས་ཏེ། བློན་པོ་གཞན་རྣམས་དབང་ཆེ་བས་སྔོན་ལ་ཁོ་ཚོ་འདོམ་དུ་འོང༌།
ཁོང་ཚོ་གང་རུང་གིས་ངོ་ཤེས་ནས་ཁྱེར་ལས་ཆེ། ངེད་ཀྱི་ཐོབ་པར་དཀའ། གལ་ཏེ་ཁོང་ཚོས་ངོ་མ་ཤེས་པར་འདུག་ནས། ངེད་ཀྱིས་ངོ་ཤེས་ནའང༌། བརྙས་པ་བྱས་མི་བསྐུར་ལས་ཆེ། གཞན་ཡང་ལས་ཀྱི་དབང་གིས་ཐོབ་ཀྱང༌།
ཅི་འདྲ་ཞིག་ཡོད་མ་ཤེས་པས། ཁྱོད་ཀྱིས་ལེགས་པར་སྟོན་དགོས། ངས་ཁྱོད་རང་གི་ཁྱོ་བྱས་ལ་འདིར་སྡོད། ལྷ་གཅིག་བློན་པོ་གཞན་མ་རྣམས་ལ་བསྐུར་བས་ཆོག་བྱས་ནས། གསེར་ཕྱེ་བྲེ་གང་པོ་དེ་བརྔན་པ་ལ་བྱིན་ནོ།
།དེར་གནས་མོ་ན་རེ། ཁྱེད་བོད་བློན་རྣམས་བདེན། རྒྱལ་པོས་ཉེ་རིང་ཆེ། རྒྱལ་པོ་གཅིག་པོ་མིན་ཏེ། ཁྱེད་བོད་ལ་དགའ་བ་མི་གཅིག་ཀྱང་མི་འདུག བོད་ཡི་དྭགས་ཀྱི་རྒྱལ་ཁམས་ཡིན་ཟེར་གྱིན་འདུག
ལྷ་གཅིག་འདི་བློན་པོ་གཞན་རྣམས་ཀྱིས་ཐོབ་ཏུ་རེ་འདུག་ཅིང༌། ཁོང་ཚོ་རིག་པ་ལན་ཅིག་རྣོ་ཡང་སྟེར་བར་འདུག ལྷ་གཅིག་འཕྲུལ་གྱི་ཀོང་ཇོ་འདི། ངའི་དཔོན་མོ་ཡིན་པས་རྒྱུས་ང་ཆེ་སྟེ།
རྒྱ་ནག་རྩིས་ལ་མཁས་པས། རྩིས་ཀྱིས་ངོ་ཤེས་ན། ང་གསོད་འོང་བས། ངས་འཆད་མི་ནུས་ཟེར་རོ། །དེར་མགར་ན་རེ། རྩིས་ཀྱིས་ངོ་མི་ཤེས་པའི་ཐབས་ང་ལ་ཡོད་ཟེར་ནས། ཁྱིམ་གྱི་ནང་དུ་སྒོ་བསྡམས་ཏེ།
སྒྱེད་པོ་ཆེན་པོ་གསུམ་བཙུགས། དེའི་སྟེང་དུ་ཟངས་ཆེན་པོ་ཆུས་བཀང་བ་གཅིག་བཞག ཆུ་དེའི་སྟེང་དུ་བྱ་སྣ་ཚོགས་ཀྱི་སྤུ་གཏོར། ཕུབ་དམར་པོ་ཞིག་གིས་ཁ་བཅད། དེའི་སྟེང་དུ་གནས་མོ་བཞག གནས་མོའི་མགོ་ལ་རྫ་མ་གཡོགས།
རྫ་མའི་མགོ་ལ་དྲ་བས་གཡོགས། རྫ་མ་ལ་བུག་པ་ཕུག བུག་པ་དང་དྲ་མིག་གི་ནང་དུ་ཟངས་དུང་བཅུག་

ནས། འདི་ནས་ཚུར་བཤད་པའི་རྩིས་ཀྱིས་ཟིན་ཀྱང་ཡིད་ཆེས་མི་འབྱུང་བས། ཁྱོད་ཀྱིས་ལེགས་པར་ཤོད་ཅིག་བྱས་སོ། །དེར་གནས་མོ་ན་རེ། བློན་པོ་ཆེན་པོ་ལེགས་པར་ཡིད་ལ་ཟུངས་ཤིག ལྷ་གཅིག་འཕྲུལ་གྱི་ཀོང་ཇོ་དེ།
བུ་མོ་གཞན་པས་ཆེ་རྒྱུ་མེད། །སྐྱེ་གཟུགས་གཞན་པས་ལེགས་རྒྱུ་མེད། །རྒྱན་གོས་གཞན་པས་བཟང་རྒྱུ་མེད། །དེ་ལ་མོ་ཡི་ཁྱད་ཆོས་ནི། །སྐུ་མདོག་སྔོ་ལ་དམར་བའི་མདངས་ཆགས་པ་ཞིག་ཡོད། ཞལ་ནས་ཨུཏྤལ་སྔོན་པོའི་དྲི་བྲོ་བ།
ལུས་དྲི་ཞིམ་པས་གཡུའི་སྦྲང་མ་གཅིག་འཁོར་གིན་ཡོད། མཁུར་ཚོས་གཡས་པའི་སྟེང་ན་ཆོ་ལོ་རིས། གཡོན་པའི་སྟེང་ན་པདྨ་རིས། དཔྲལ་བའི་དཀྱིལ་ན་སིནྡྷུ་རའི་ཐིག་ལེའི་སྟེང་ན།
ཨཱརྱ་ཏཱ་ར་ནས་ཙམ་ཞིག་ཡོད། སོ་ལ་སོ་ཞོ་ཡོད། ཨོག་མ་ལ་ཨོག་ཞོ་ཡོད། ལྷ་གཅིག་ཀོང་ཇོ་དེ། བུ་མོ་སུམ་བརྒྱ་བསྒྲིགས་པའི་ཐ་མར་ཡང་མི་འོང༌། དཀྱིལ་དུ་ཡང་མི་འོང༌། གཡོན་གྲལ་ནས་བསྒྲིགས་པའི་དྲུག་གི་གོང་དུ་འོང༌།
ལྷ་གཅིག་དེ་ལུས་དང་གོས་ལ་གྱ་བསྲུང་སྟེ། ལུས་དང་གོས་ལ་རེག་ས་མེད་པས། མདའ་གསར་པ་ཞིག་ལ་དར་ལེབ་རྒན་ཁ་གང་ཐོགས་ལ། ལྷ་གཅིག་གི་རྩར་སླེབ་པ་དང༌། མོས་དར་གོས་ཤམ་བུ་ལྔ་བརྩེགས་སྟེང་ན་དྲི་མ་ལྕམ་མེ་བ་ཞིག་གོན་ཡོད་པས།
དེའི་གོང་བ་ནས་མདའི་ལྟོང་གིས་བཟུང་ལ་འཐེན་ཅིག་ཟེར་རོ། །དེར་མགར་གྱིས། ཆས་དེ་རྣམས་བཤིག ལུས་སེམས་དགའ་བདེས་ཁྱབ་པར་གྱུར་ནས།
ངེད་བོད་བློན་རྣམས་སྔོན་ཆད་ཀྱང་མགོ་ཐོན། ད་རུང་མགོ་ཐོན་པ་ཞིག་དགོས་སོ། །ངེད་ཚོས་རྒྱ་ནག་ཏུ་ཚོང་ལ་འོངས་པ་ཡང་མིན་ནོ། །བཤེས་གཉེན་སྐྱོང་དུ་འོང་བ་ཡང་མིན་ནོ། །ལྷ་གཅིག་འདི་སྤྱན་དྲོངས་ན།
ངེད་རྣམས་མགོ་ཐོན་པ་ཡིན་པས། བརྟག་པ་ལེགས་པོ་བྱེད་དགོས་སོ། །ད་ནི་ཞག་གསུམ་གྱི་ཉིན་བུ་

མོ་སུམ་བརྒྱའི་དཀྱིལ་ནས། སུས་ངོ་ཤེས་པ་ལ་སྟེར་བར་ཐག་ཆོད་འདུག་པས། སྤྱང་གླེན་མ་ནོར་བ་ཞིག་བྱེད་དགོས་ཟེར་རོ། །དེ་ནས་ཞག་གསུམ་གྱི་ཉིན་པར་བུ་མོ་རྒྱན་གྱིས་བརྒྱན་པ་སུམ་བརྒྱ་ཤར་སྒོའི་ཐང་ལ་བསྒྲིགས་སོ།
།རྒྱ་ནག་གི་མི་ཐམས་ཅད་ལྟད་མོ་ལ་འཚོགས། དེར་རྒྱལ་པོའི་ཞལ་ནས། བློན་པོ་རྣམས་སྔར་གྱི་གོ་རིམ་བཞིན་བདོམས་ཤིག་གསུང་ངོ༌། །དེར་རྒྱ་གར་ཆོས་ཀྱི་རྒྱལ་པོའི་བློན་པོ་རྣམས་བྱུང་སྟེ།
གྲལ་གྱི་དཀྱིལ་ནས་བུ་མོ་ཆས་བཟང་ཞིང་མཛེས་པ་གཉིས་ཁྲིད་ནས་གཅིག་མིན་ཀྱང་གཅིག་ཡིན་ཏེ་འོང་ཟེར་ནས། འུ་སྒྲ་དང་བསོ་སྒྲ་འདེབས་ཀྱིན་སོང་ངོ༌། །དེའི་རྗེས་ལ་སྟག་གཟིག་ནོར་གྱི་རྒྱལ་པོའི་བློན་པོ་རྣམས་བྱུང་སྟེ།
བུ་མོ་མཛེས་མ་གཉིས་ཁྲིད་ནས་སྔར་ལྟར་བྱས་ནས་སོང་ངོ༌། །དེའི་རྗེས་ལ་གེ་སར་དམག་གི་རྒྱལ་པོའི་བློན་པོ་རྣམས་བྱུང་སྟེ། བུ་མོ་མཛེས་མ་གཉིས་ཁྲིད་ནས། སྔ་མ་ལྟར་བྱས་ནས་སོང་ངོ༌།
།དེའི་རྗེས་ལ་བྷ་ཏ་ཧོར་གྱི་རྒྱལ་པོའི་བློན་པོ་རྣམས་བྱུང་སྟེ། བུ་མོ་མཛེས་མ་གཉིས་ཁྲིད་ནས་སྔ་མ་ལྟར་བྱས་ནས་སོང་ངོ༌། །དེར་བློན་པོ་མགར་གྱིས་བལྟས་པས། དེ་རྣམས་ཐམས་ཅད་མིན་པར་ཤེས་ཏེ།
རབ་ཏུ་དགའ་ནས་འཛུམ་མུལ་གྱིས་ཤོར་རོ། །དེར་མགར་གྱིས་མདའ་དེ་ལག་ཏུ་ཁྱེར། བོད་བློན་རྣམས་ཁྲིད་དེ། གཡོན་གྲལ་དུ་གཏད་ཕྱིན་ནས། གྲལ་གྱི་མཐའ་མའི་བུ་མོ་དེ་ལ། མགར་ན་རེ།
འདི་ནི་བཤན་པའི་བུ་མོ་འདྲ། །ལག་པ་འདི་ཡི་དམར་ལུགས་སམ། །དེ་ཡི་གོང་ན་འདུག་པ་དེ། །རྫ་མཁན་ཞིག་གི་བུ་མོ་འདྲ། །ལག་པའི་སེར་ཁ་མང་ལུགས་སམ། །དེ་ཡི་གོང་ན་འདུག་པ་དེ། །ཤིང་མཁན་ཞིག་གི་བུ་མོ་འདྲ།
།གོས་ལོག་འདི་ཡི་སྐྱ་ལུགས་སམ། །དེ་ཡི་གོང་ན་འདུག་པ་དེ། ཁྲབ་མཁན་ཞིག་གི་བུ་མོ་འདྲ། །སྟེང་གོས་འདི་ཡི་སྣུམ་ལུགས་སམ། །དེ་ཡི་གོང་ན་

འདུག་པ་དེ། །ཕྱིས་མཁན་ཞིག་གི་བུ་མོ་འདྲ། །འབྲེང་བུ་འདི་ཡི་མང་ལུགས་སམ། །དེ་ཡི་གོང་ན་འདུག་པ་དེ། །མགར་བ་ཞིག་གི་བུ་མོ་འདྲ། །གོས་ཀྱི་ཐུ་བའི་ནག་ལུགས་སམ། །དེ་ཡི་གོང་ན་འདུག་པ་དེ། །དར་འཐག་བུ་མོ་ཡིན་པ་འདྲ།
། དར་ཟབ་ལུས་ལ་གོན་ལུགས་སམ། །དེ་ཡི་གོང་ན་འདུག་པ་དེ། །ལྷ་གཅིག་ཀོང་ཇོ་ཡིན་པ་འདྲ། །སྐུ་མདོག་སྔོ་ལ་དམར་མདངས་ཆགས། །ཞལ་ནས་ཨུཏྤལ་སྔོན་པོ་མནམ། །དྲི་ཞིམ་གཡུ་ཡི་སྦྲང་མ་འཁོར།
།མཁུར་ཚོས་ཆོ་ལོ་པདྨ་རིས། ། དཔྲལ་བ་རྗེ་བཙུན་སྒྲོལ་མས་མཚན། །སོ་ཚགས་དམ་ཞིང་སོ་ཞོ་ཅན། །འཕྲུལ་ཆེན་བུ་མོ་གཞན་བས་མཛེས། །ཞེས་པ་ལ་སོགས་པའི་ཡོན་ཏན་བརྗོད་ནས། ལྷ་གཅིག་གི་གོས་ཀྱི་གོང་བ་ནས།
མདའི་ལྟོང་གིས་བཟུང་ནས་འཐེན་པས། ལྷ་གཅིག་ངུ་ཞིང་བློན་པོའི་ཕྱིར་འབྲངས་སོ། །དེར་ལྷ་གཅིག་བཤུམ་པ་ལ། བློན་པོ་མགར་གྱིས་སྤྲོ་བ་བསྐྱེད་པའྀ་གླུ་བླངས་ཏེ། ཐོན་མི་སམྦྷོཊ་དང༌།
འབྲི་སེ་རུ་གོང་སྟོན་གཉིས་ཀྱིས་རམ་བུ་བཏེག་ནས་འདི་སྐད་དོ། །ཨེ་མ་ངོ་མཚར་ཆེ། །ལྷ་གཅིག་ཀོང་ཇོ་ཁྱེད། །བདག་གི་ཚིག་ལ་གསོན། །བཀྲ་ཤིས་ཉམས་སུ་དགའ། ། བོད་ཀྱི་རྒྱལ་ཁམས་ན།
།རིན་ཆེན་ལྔ་ལས་གྲུབ། །རྒྱལ་པོའི་ཕོ་བྲང་ན། །མི་རྗེ་ལྷ་ཡིས་མཛད། །སྲོང་བཙན་སྒམ་པོ་དེ། །རིགས་གཟུགས་དཔལ་གྱིས་བརྗིད། ། མཐོང་ན་སེམས་ཡིད་འཕྲོག །ཐུགས་རྗེ་ཆེན་པོ་ལགས། །རྒྱལ་སྲིད་ཆོས་བཞིན་བསྐྱངས།
།འབངས་རྣམས་བཀའ་ལ་ཉན། །རྒྱལ་བློན་འཁོར་འབངས་རྣམས། ། དགའ་སྐྱིད་གླུ་རུ་ལེན། །ཆོས་ཀྱི་ཉི་མ་ཤར། །དཔའ་གྱི་སྒྲོན་མེ་བཏེག །རི་ལ་ཤིང་སྣ་ཚང༌། །ས་གཞི་ཡངས་པ་ལ། །འབྲུ་སྣ་ལྔ་ཡི་ཚོགས།
།གོ་མཚམས་མེད་པར་སྐྱེས། །གསེར་དངུལ་ཟངས་ལྕགས་སོགས། །རིན་ཆེན་དུ་མ་ཡོད། །གནག་

རྟ་ལུག་གསུམ་རྒྱས། །དགའ་སྐྱིད་དེ་ལྟར་ཡོད། །ཨེ་མ་ངོ་མཚར་ཆེ། །ལྷ་གཅིག་ཀོང་ཇོ་གསོན། །ཞེས་གླུ་བླངས་པས། ལྷ་གཅིག་གི་བསམ་པ་ལ། དེ་ལྟར་བདེན་ན་ང་རང་གི་ཡུལ་དང་འདྲ་བར་འདུག་བསམས་ནས། མཆི་མ་ཕྱིས་ཏེ།
བློན་པོའི་ཕྱིར་འབྲངས་སོ། །བློན་པོས་རྟ་ལ་བསྐྱོན་ཏེ། ཁྲོམ་བསྐོར་ནས། རྒྱ་ཧོར་གཉིས་ལས་ལྷག་པ་ངེད་བོད་ཡིན། ལྷ་གཅིག་ངེད་ཀྱིས་སྤྱན་འདྲེན་པ་ཡིན་པས། ཐམས་ཅད་ཁར་མཛུབ་མོ་ཆུག་ལ་སྡོད་བྱས་སོ།
།དེར་རྒྱ་ནག་གི་མི་རྣམས་ཀྱིས་སྨྲེ་སྔགས་བཏོན་ཏེ། ངེད་ཀྱི་ལྷ་གཅིག་མཛངས་མ་དེ། བོད་ངན་པས་ཁྱེར་ཟེར་རོ། ། དེར་རྒྱལ་པོའི་ཞལ་ནས་བློན་པོ་གཞན་རྣམས་ལའང༌། ཁྱེད་རྣམས་ཀྱང་ངེད་རྒྱ་ནག་པའི་གཉེན་ཟླ་ཡིན་པས།
ཁྱེད་རང་ཚོས་འདོམས་པའི་བུ་མོ་རྣམས་ཁྲིད་ལ། སོ་སོའི་ཡུལ་ལ་སོང་ཤིག་གསུང་ངོ༌། །དེར་བློན་པོ་མགར་གྱིས་ལྷ་གཅིག་ལ། ད་ནི་བོད་དུ་འགྲོ་ཐབས་གྱིས་ཤིག་བྱས་ནས་བཏང་ངོ༌།
།དེར་ལྷ་གཅིག་གིས་ཕོ་བྲང་དུ་ཕྱིན་པས། ཡབ་རྒྱལ་པོའི་ཞལ་ནས། ཁྱོད་བོད་ཀྱི་རྒྱལ་པོའི་བཙུན་མོར་འགྲོ་དགོས་གསུངས་པས། ལྷ་གཅིག་ན་རེ། ཆོས་མེད་པ། ཡུལ་ངན་པ། ཕ་མིང་དང་མི་འཕྲད་པའི་ས་ཐག་རིང་བ་དེར་ང་མི་འགྲོ་ཟེར།
ཡབ་ཀྱི་ཞལ་ནས། ཁྱོད་དེ་སྐད་མ་ཟེར་འགྲོ་དགོས། བོད་ཀྱི་རྒྱལ་པོ་དེ་མངོན་ཤེས་རྫུ་འཕྲུལ་མཐུ་སྟོབས་དང་ལྡན་པ་གཅིག་ཡོད་པར་འདུག ངས་ཇི་སྐད་སྨྲས་ཀྱང༌།
ཁོས་བོད་ཡུལ་དུ་མ་ཕྱིན་པར། ལན་ཡི་གེའི་ནང་དུ་འོང་གིན་འདུག་ཁྱོད་མི་འགྲོ་བ་ཁོང་གིས་ཤེས་ནས། དམག་ཁྲི་ཕྲག་ལྔ་ཙམ་འདིར་བྱུང་ནས། ང་བསད། ཁྱོད་ཁྱེར། ཡུལ་མཁར་ཐམས་ཅད་བཅོམ་ན་ཇི་ཚུག་བྱེད།
བློན་པོ་དེའི་བྱེད་ལུགས་ལ་ལྟོས་དང༌། དེ་བས་ཕྱིན་པ་ལེགས་སོ་གསུངས་པས། དེར་ལྷ་གཅིག་གིས་ཡབ་ལ་ཕྱག་འཚལ་ཏེ་

གསོལ་བ། ཡབ་གཅིག་རྒྱལ་པོས་བཀའ་གནང་ངམ། །ཨ་མ་ཡུམ་གྱིས་གནང་ལགས་སམ། །ཇོ་ཇོ་མིང་པོས་ཚིག་ཤོར་རམ། །ཨེ་མ་མི་སྲིད་ངོ་མཚར་ཆེ། །བོད་ཀྱི་ཡུལ་དེར་བདག་གཏོང་ན། ཁ་བ་ཅན་གྱི་ཡུལ་ཕྱོགས་དེར། །བསིལ་ཞིང་གྲང་ལ་ས་རོང་རྩུབ།
།ལྷ་ཀླུ་འདྲེ་སྲིན་གདུག་པ་མང༌། །གངས་རི་གཅན་གཟན་མཆེ་བ་འདྲ། །བྲག་རི་འབྲོང་གི་རྭ་དང་འདྲ། །ཉམས་མི་དགའ་ཞིང་བློ་མི་བདེ། །འབྲུ་སྣ་མི་འཁྲུངས་མུ་གེའི་གནས།
།གདོལ་པ་ཤ་ཟན་སྲིན་པོའི་རིགས། །སྤྱོད་པ་རྩིང་བ་ཀླ་ཀློའི་མི། །མཐའ་འཁོབ་སངས་རྒྱས་ཞབས་མ་བཅགས། །ཆོས་མེད་མ་རིག་མུན་པའི་གླིང༌། །མཆོད་པའི་རྟེན་དང་གནས་མེད་ཅིང༌། །བསོད་ནམས་བསོག་པའི་རྟེན་མེད་པས།
།དེ་འདྲའི་ཡུལ་དུ་འགྲོ་དགོས་ན། །ཡབ་ཀྱི་མཆོད་གནས་ཡི་དམ་ལྷ། །ཤཱཀྱ་མུ་ནེ་བདག་ལ་ཞུ། ཁ་བ་ཅན་ནི་བཀྲེས་པའི་ཡུལ། །རིན་ཆེན་བང་མཛོད་བདག་ལ་ཞུ། ཁ་བ་ཅན་ནི་བསིལ་ལ་གྲང༌། །ཚེ་གཅིག་དྲོས་པའི་གོས་ཅིག་ཞུ།
།བོད་ནི་གདོལ་བ་གཙང་བཙོག་མེད། །གཡོག་མོའི་སྐྱོ་གྲོགས་བདག་ལ་ཞུ༑ ༑དེ་ལྟར་མཐའ་འཁོབ་ཡུལ་ཕྱོགས་དེར། །བོད་ཀྱི་མི་དང་འགྲོགས་པའི་དུས།། བདག་གིས་སྤྱོད་ལམ་ཇི་ལྟར་བྱ།
།ཞེས་མཆི་མ་ཕྱིས་ནས་ཞུས་པས། ཡབ་ཀྱིས་ཐུགས་བརྩེ་བའི་བཀའ་གནང་བ། ང་ཡི་མིག་དང་འདྲ་བའི་བུ་མོ་ཁྱོད། །བོད་ཅེས་བྱ་བ་ཁ་བ་ཅན་གྱི་ཡུལ། །ཡུལ་ལས་ཁྱད་པར་འཕགས་པ་དེ་ཡིན་ཏེ། ། གངས་རི་རང་བཞིན་མཆོད་རྟེན་གྲུབ་པའི་གནས།
།མཚོ་བཞི་གཡུ་ཡི་མཎྜལ་བཀྲམ་པ་འདྲ། །ཡ་མཚན་གསེར་གྱི་མེ་ཏོག་རྒྱས་པའི་གླིང༌། །བསིལ་ལ་མཛེས་པ་ལྷ་གནས་གཞལ་ཡས་ཁང༌། །ཆུ་བོ་བཞི་འབབ་ཤིང་རྩི་ནགས་ཀྱིས་མཛེས།
། འབྲུ་སྣ་ལྔ་འཁྲུངས་རིན་ཆེན་སྣ་ཚོགས་འབྱུང༌། །རྐང་བཞིས་ཀུན་ཁྱབ་རྩི་ཐོག་

མར་ལ་སྤྱོད། །དེ་ལྟར་ངོ་མཚར་ཆེ་བའི་གནས་མཆོག་དེར། །རིན་ཆེན་རྒྱན་གྱིས་མཛེས་པའི་ཕོ་བྲང་ན། །མི་རྗེ་ལྷ་ཡིས་མཛད་པའི་རྒྱལ་པོ་དེ། །འཕགས་པ་ཐུགས་རྗེ་ཆེན་པོ་དངོས་སུ་འདུག །ཐབས་མཁས་ཐུགས་རྗེ་ལྡན་པའི་རྒྱལ་པོ་ཡིན།
།མི་དགེ་བཅུ་སྤངས་དགེ་བཅུའི་ཁྲིམས་ལ་གནས། །མངའ་ཐང་དཔལ་འབྱོར་འདོད་རྒུའི་དཔལ་ལ་སྤྱོད། །ཡོན་ཏན་མཐའ་ཡས་རྒྱལ་པོ་ལྷ་ཡི་སྲས། ། དཔའ་མཛངས་ཀུན་འཛོམ་འཁོར་རྣམས་བྱང་ཆུབ་སེམས།
།དེ་འདྲའི་གནས་སུ་བུ་མོ་ཁྱོད་སོང་ཤིག །མཛེས་མ་ཁྱོད་ཀྱི་བསོད་ནམས་བསགས་པའི་རྟེན། ། བདག་གི་མཆོད་གནས་སྟོན་པའི་སྐུ་གཟུགས་འདི། །ཡོན་བདག་ལྷ་དབང་བརྒྱ་བྱིན་ཁོང་གིས་མཛད།
།རྒྱུ་ནི་རིན་ཆེན་རྣམ་པ་བཅུ་ལས་གྲུབ། །འདི་ཡི་བཟོ་བོ་བི་ཤྭ་ཀརྨས་མཛད། །རབ་གནས་སངས་རྒྱས་ཉིད་ཀྱིས་མཛད་པ་ལགས། །དེ་ལྟར་འགྲན་མེད་རྒྱལ་བའི་སྐུ་གཟུགས་འདི། །མཐོང་ཐོས་དྲན་རེག་གསོལ་བ་བཏབ་གྱུར་པས།
།སངས་རྒྱས་མྱུར་དུ་ཐོབ་པར་རྒྱལ་བས་གསུངས། །དེ་ལྟར་ཕན་བདེ་འབྱུང་བའི་ཇོ་བོ་འདི། །བདག་གི་སྙིང་དང་འདྲ་བར་ཕངས་ན་ཡང༌། །མཛེས་པའི་བུ་མོ་ཁྱོད་ལ་བདག་གིས་བརྫངས། །རིན་ཆེན་བང་མཛོད་མང་པོ་ནོར་གྱི་གཏེར།།
བདག་ལ་གཅེས་པའི་རིན་ཆེན་མང་པོ་ཡང༌། །མཛེས་མའི་བུ་མོ་ཁྱོད་ལ་བདག་གིས་བརྫངས། །གསེར་གཡུ་བརྩེགས་པའི་ཡིག་ཚང་ཆེན་མོ་དང༌། །གཙུག་ལག་ཡི་གེ་སུམ་བརྒྱ་དྲུག་ཅུ་དང༌།
།གསེར་གཡུ་རྒྱན་གྱི་རྣམ་པ་མང་པོ་ཡང༌། །མཛེས་པའི་བུ་མོ་ཁྱོད་ལ་བདག་གིས་བརྫངས། །གཡོས་སྣ་ཟས་ཀྱི་རྣམ་པ་མང་པོ་དང༌།། བཏུང་བ་སྐོམ་གྱི་སྦྱོར་ཐབས་མང་པོ་དང༌། །གསེར་སྒ་གཡུ་ཡི་ཀ་ལེབ་ཅན་ལ་སོགས།
།མཛེས་པའི་བུ་མོ་ཁྱོད་ལ་བདག་གིས་བརྫངས། །ཟ་འོག་སྟན་ཐུལ་སེང་

གེ་བྱ་བརྒྱད་མ། །ལྗོན་ཤིང་ཆོ་ལོ་ནོར་བུ་རིས་སུ་བྲིས། །རྒྱལ་པོ་ངོ་མཚར་སྐྱེ་ཕྱིར་ཁྱོད་ལ་བརྫངས། །རྒྱ་ཡི་གབ་ཙེ་གཙུག་ལག་སུམ་བརྒྱ་པོ། །ལེགས་ཉེས་སྟོན་པའི་ལས་ཀྱི་མེ་ལོང་ཡང༌། །མཛེས་པའི་བུ་མོ་ཁྱོད་ལ་བདག་གིས་བརྫངས།
། བཀོད་པ་རིག་བྱེད་མཛེས་པར་བྱེད་པ་ཡི། །ཡིད་འོང་རྒྱན་གྱི་ཁྱད་པར་འཕགས་པ་དང༌། །བཟོའི་རིག་བྱེད་དྲུག་ཅུ་ཐམ་པ་ཡང༌། །མཛེས་པའི་བུ་མོ་ཁྱོད་ལ་བདག་གིས་བརྫངས།
།བཞི་བརྒྱ་རྩ་བཞིའི་ནད་རྣམས་འཇོམས་པའི་སྨན། ། བརྟག་ཐབས་བརྒྱ་དང་དཔྱད་ལྔ་སྤྱད་དྲུག་དང༌། །སྦྱོར་སྡེ་བཞི་ལ་སོགས་པ་བདག་གིས་བསྐུར། །ཚེ་གཅིག་དྲོས་པའི་དར་གོས་ཟ་འོག་སོགས། ཁ་དོག་སྣ་ཚོགས་ལྡན་པའི་རྒྱན་གོས་ཀྱང༌།
།སྟོང་ཕྲག་ཉི་ཤུ་བུ་མོ་ཁྱོད་ལ་བརྫངས། ། རིགས་གཟུགས་ལྟ་ན་སྡུག་ཅིང་མཛེས་པ་ཡིན། །སེམས་མཐུན་སྐྱོ་གྲོགས་བྱེད་པའི་བུ་མོ་ཡང༌། །ཉི་ཤུ་རྩ་ལྔ་ཁྱོད་ཀྱི་འཁོར་དུ་བརྫངས།
།ཨེ་མ་འབྲལ་བར་མི་ཕོད་བུ་མོ་ཁྱོད། །བརྩེ་བའི་སྙིང་གཏམ་ཡིན་པས་སེམས་ལ་ཞོག ཁ་བ་ཅན་གྱི་མི་རྣམས་འདུལ་དོན་དུ། ཁྱོད་ཀྱིས་བྱ་བ་སྤྱོད་ལམ་འདི་བཞིན་གྱིས། །ལྟ་བ་ཡངས་ཤིང་སྤྱོད་ལམ་ཞིབ་བར་མཛོད།
།ཕྱི་ནང་བྱ་བ་ཀུན་ལ་མཁས་པར་མཛོད། །ངག་འཇམ་སྨྲ་མཁས་གཞི་མ་ལེགས་པར་མཛོད། །རྗེ་ལ་གུས་ཤིང་འཁོར་ལ་བྱམས་པར་མཛོད། ཁྲེལ་ཡོད་ངོ་ཚ་བག་དང་ལྡན་པར་མཛོད། །ཅེས་པ་ལ་སོགས་པའི་འཇིག་རྟེན་མི་ཆོས་ལ་དགོས་པའི་བསླབ་བྱ་དཔག་ཏུ་མེད་པ་མཛད་དོ།
།ཡབ་ཀྱིས་ཕྱག་ནས་འཇུས་ཤིང་འབྲལ་མི་ཕོད་པ་ལྟར་ཡོད་ན་ཡང༌། བོད་དུ་འགྲོ་དགོས་པར་དགོངས་ཏེ། ལྷ་གཅིག་ལ་རྫོང་བསམ་གྱིས་མི་ཁྱབ་པ་མཛད་དོ།
།དེ་ནས་ལྷ་གཅིག་གཡོག་མོ་དེ་དང་འགྲོགས་ཏེ། བློན་པོ་མགར་གྱི་རྩར་བྱུང་ནས།

བློན་པོ་ཆེན་པོ་ཁྱེད་ཀྱི་ཡུལ་དུ་ཇོ་བོ་ཤཱཀྱ་ཡང་གདན་འདྲེན། ནོར་དཔག་ཏུ་མེད་པའང་ཁྱེར་ནས་ཁྱེད་ཀྱི་ཡུལ་དུ་འགྲོ། ཁྱེད་ཀྱི་ཡུལ་ན་ས་ཁམ་པ་ཡོད་དམ། རྡོ་སྲིན་ཟན་ཡོད་དམ། ཤིང་སེ་བ་ཡོད་དམ།
རྩ་དྲེད་མ་ཡོད་དམ། ཉུང་མ་ཡོད་དམ། ཟེར་བ་ལ། མགར་ན་རེ། གཞན་རྣམས་ཡོད། ཉུང་མ་མེད་བྱས་ནས། ལ་ཉུང་གི་ས་བོན་ཁྱེར། དེ་ནས་ཤིང་རྟའི་འཁོར་ལོ་བྱས། དེའི་སྟེང་དུ་ཇོ་བོ་ཤཱཀྱ་བཞུགས། འཁོར་ལོ་དེ་རྒྱ་ནག་ན་སྟོབས་ཆེ་བའི་གྱད་ལྷ་དགའ་དང༌།
ཀླུ་དགའ་གཉིས་ལ་འདྲེན་དུ་བཅུག་གོ །གཞན་ཡང་རིན་པོ་ཆེ་དང༌། དར་དང་གོས་དང༌། རྒྱན་དང༌། འཕྲལ་གྱི་ཡོ་བྱད་རྣམས་བཀལ་བའི་རྟ་དང༌། དྲེའུ་རྔ་མོ་ལ་སོགས་པ་མང་པོ་བརྫངས་སོ།
།བོད་བློན་རྣམས་ལའང་སྟོན་མོ་གནང་སྦྱིན་དཔག་ཏུ་མེད་པ་མཛད་དོ༑ ༑དེར་ལྷ་གཅིག་ཀོང་ཇོ་ཡང་རིན་པོ་ཆེའི་རྒྱན་མང་པོས་བརྒྱན་ནས། མཛེས་པའི་བུ་མོ་ཉི་ཤུ་རྩ་ལྔའི་འཁོར་དང་བཅས་པ་རང་རང་གི་རྟ་ལ་ཆིབས་ནས།
ཡབ་ཡུམ་བློན་པོའི་ཚོགས་དང་བཅས་པས་སྐྱེལ་ཐུང་བྱས། ཡབ་ཡུམ་གཉིས་ཀྱི་ཐུགས་ལ་འཕྲེང་བཞིན་དུ། འཇིག་རྟེན་མི་ཆོས་ལ་ཕན་པའི་བསླབ་བྱ་གལ་ཆེ་བ་དཔག་ཏུ་མེད་པ་མཛད་ནས་བོད་དུ་ཆས་སོ།
།དེར་སྐྱེལ་ཐུང་ལ་བྱོན་པའི་གྲལ་ལ། བློན་པོ་འབྲི་སེ་རུ་གོང་སྟོན་ཟེར་བ་དེས། བློན་པོ་མགར་ལ་ཕྲག་དོག་བྱས་ནས། འདིར་ལྷ་གཅིག་གི་ཚབ་ཏུ། བློན་པོ་རིག་པ་ཅན་ཅིག་བསྡད་ན།
རྒྱ་བོད་གཉིས་མཐུན་འོང་ཟེར་ནས། བློན་པོ་མགར་ལ་མིག་ཅེར་ཏེ་བལྟས་པ་དང༌། རྒྱལ་པོའི་ཞལ་ནས་ངའི་ལྷ་གཅིག་མཛངས་མ་དེ། ཁྱེད་བོད་ཀྱིས་ཐོབ་པས་ང་ལ་མི་ཚབ་ཏུ་མགར་སྡོད་དགོས་གསུངས་སོ།
།དེར་བློན་པོ་མགར་གྱིས་ཀྱང༌། སེ་རུ་གོང་སྟོན་གྱིས་ཕྲག་དོག་བྱས་པར་གོ་ནས། རྒྱ་བོད་གཉིས་མཐུན་པ་ངས་བྱེད་དོ་ཟེར་ནས་

སྡོད་པར་བྱས་སོ། །དེར་མགར་གྱིས་ཐོན་མི་དང་ཉང་གཉིས་ཟུར་དུ་ཁྲིད་ནས། ང་རྒྱ་ནག་ཏུ་ཟླ་བ་ལྔ་ལས་མི་སྡོད། དེའི་བར་ངན་འཁྱོལ་ཚད་སྐྱེལ། ཁྱེད་རྣམས་ཀྱིས་རྫུས་མའི་སྤྲང་པོ་ཅིག་ངའི་རྩར་ཐོང་བྱས་སོ།
།དེར་བློན་པོ་ཐམས་ཅད་ཇོ་བོ་དང་ལྷ་གཅིག་ལ་བསྐོར་ཏེ་བོད་དུ་སོང་ངོ༌། །དེར་རྒྱ་ནག་ཏུ་མགར་གཅིག་པུར་ལུས་ཏེ། རྒྱལ་པོས་མགར་ལ་བུད་མེད་ཅིག་བླངས། གཞི་མ་རབ་ཅིག་ཕོག་ནས་བཞག་གོ །དེ་ནས་མགར་ཡང་ཤིན་ཏུ་སྐྱོ་ཞིང༌།
བློ་མ་བདེ་བར་གྱུར་ནས་བུད་མེད་དེའི་རྩར་མ་ཕྱིན། ལྟོ་ཡང་མ་ཟོས་ཏེ། ལུས་སྔོ་ལ་རིད་པར་བྱས། མལ་འོག་ཏུ་ཀོ་བ་རུལ་པ་བཞག་ནས། ལུས་ལ་དྲི་མི་ཞིམ་པ་ཡོད་པ་བྱས།
འགྲམ་པ་གཡས་སུ་མཚལ་བཅུག གཡོན་དུ་རམས་བཅུག་ནས། མལ་གྱི་ཕྱི་རོལ་རྣག་ཁྲག་གི་ལུད་པས་བཀང་སྟེ་བཞག་གོ །དེར་ཆུང་མ་རྒྱ་མོ་དེ་ན་རེ། བློན་པོ་ཆེན་པོ་ཁྱེད་ཀྱི་ལུས་ལ་དྲི་མི་ཞིམ་པ་ཡང་སྣོམ་གྱིན་འདུག
མདོག་ཀྱང་སྔོ་བར་འདུག་པ་ཅི་ཉེས་ཟེར་རོ། །བློན་པོ་ན་རེ། ང་ལ་ཚད་པའི་ནད་བྱུང་བ་ཁྱོད་ཀྱིས་མ་ཚོར་རམ་ཟེར་བས། དེར་མོས་རྒྱལ་པོ་ལ་ཞུས་པས། རྒྱལ་པོ་ཡང་ཐུགས་མ་བདེ་བར། བློན་པོའི་རྩར་བྱོན་ཏེ།
བློན་པོ་ཆེན་པོ་ཅི་བྱུང་གསུངས་པས། བློན་པོ་ན་རེ། བདག་ཚད་པའི་ནད་ཀྱིས་ཐེབས་གདའ་ལགས་ཟེར་ནས་ལུད་པ་ཅིག་བསྐྱུར་བས་རྣག་ཁྲག་གི་མདོག་ཏུ་འདུག ལུས་ཀྱི་དྲི་མི་ཞིམ་པ་ཡང་ཚོར་ཏེ།
རྒྱལ་པོའི་ཞལ་ནས། སང་སྨན་པ་མཁས་པ་ཞིག་ཡོད་པ་ཁྲིད་ལ་འོང་གིས་གསུངས་ནས་བཞུད་དོ༑ ༑དེར་ཆུང་མ་རྒྱ་མོ་དེ་ལ། བློན་པོ་ན་རེ། ཁྱོད་བུད་མེད་གྲིབ་ཆེ། སང་སྨན་པ་བྱུང་ཙ་ན། ངའི་རྩ་མི་རྟོགས་པས།
ཁྱེད་རང་ཁྱིམ་མཚེས་གྱི་གན་དུ་ཉོལ་བར་སོང་ཞིག་བྱས་ནས་གཏོང་ངོ༌། །དེའི་ཤུལ་དུ། བློན་པོས་ས་ཕག་གི་ཁྲི་མཐོན་པོ་ཅིག་

བརྩིགས་ནས། གདུང་མ་ལ་ཐི་གུ་བཏགས། ཕོ་མཚན་ཐི་གུས་བཅིངས་ཏེ། སྤྱི་བོ་ས་ལ་བཙུགས་ནས་རྩ་ཐམས་ཅད་འཁྲུག་ཏུ་བཅུག་གོ །དེའི་སང་རྒྱལ་པོས་སྨན་པ་ཁྲིད་བྱུང་སྟེ། སྨན་པ་མཁས་པ་དེས་རྩ་བལྟས་པས། སྨན་པ་ན་རེ།
ལུས་ཀྱི་རྩ་ཐམས་ཅད་འཁྲུགས་པར་གྱུར་པས་ན་བརྟག་པར་དཀའ་སྟེ། རླུང་ལས་གྱུར་པ་ཡང་མ་ཡིན། མཁྲིས་པ་ལས་གྱུར་པ་ཡང་མ་ཡིན། བད་ཀན་ཀྱང་མ་ཡིན། འདུས་པའང་མིན་ཏེ། བྱིས་པའི་གདོན་ཆེན་བཅོ་བརྒྱད་ཀྱི་ནད་ཀྱང་མ་ཡིན།
བགེགས་རིགས་སྟོང་ཕྲག་བརྒྱད་ཅུའི་ནད་ཀྱང་མ་ཡིན་ཏེ། འབྱུང་པོའི་གདོན་གྱི་ནད་ཀྱང་མ་ཡིན། སེམས་མ་བདེ་བ་སྙིང་གི་དཀྱིལ་དུ་ཕོག་པའི་གཅོང་ཅིག་འདྲ་ཏེ། སྨན་དཔྱད་རིམ་གྲོ་གང་གིས་ཀྱང་ཕན་པར་དཀའ་ཟེར་རོ།
།དེར་རྒྱལ་པོའི་ཞལ་ནས། སྨན་པ་དེ་ལ་སང་གནང་ལན་རེ་ཤོག་ལ་ལྟོས་ཤིག་གསུངས་སོ། །ཡང་སང་སྨན་པ་བྱུང་དུས། བློན་པོས་མཆན་དུ་ཞིམ་བུ་བཅུག དེའི་ལག་པ་ལ་ཐི་གུ་བཏགས།
ཐིག་སྣ་ལ་རྩ་བལྟར་བཅུག་པས། གཅན་གཟན་ཐ་མ་ཞིག་གི་རྩ་ལས་མི་འདུག་ཟེར་ཏེ་སོང་ངོ༌། །ཡང་བློན་པོས། དེའི་སང་བྱ་ཕོ་ཅིག་མཆན་དུ་བཅུག་ནས། དེའི་ལག་པ་ལ་ཐི་གུ་བཏགས། ཐིག་སྣ་ལ་རྩ་བལྟར་བཅུག་པས།
འདབ་ཆགས་ཐ་མ་ཞིག་གི་རྩ་ལས་མི་འདུག་ཟེར་རོ། །དེ་ནས་རྒྱལ་པོ་ཡང་ཐུགས་ཤིན་ཏུ་མ་བདེ་བར། བློན་པོ་ཆེན་པོ་ཁྱེད་རང་རིག་པ་ཅན་ཡིན་པས་ཐབས་ཨེ་ཡོད། དེའི་ཐབས་གང་འགྲུབ་བྱེད་གསུངས་པས།
བློན་པོའི་བསམ་པ་ལ། ད་ནི་གླགས་རྙེད་པར་འདུག་བསམས་ནས། རྒྱལ་པོ་ཆེན་པོ་ངའི་ནད་འདི་ཁྱེད་ཀྱིས་ང་བཟུང་བས། བོད་ཀྱི་ལྷ་སྲུངས་མ་དགའ་བ་ཡིན། ང་བོད་ཀྱི་རི་མཐོང་བའི་རི་མཐོ་བ་ཞིག་གི་ཁར་ཕྱིན་ནས་ལྷ་གསོལ་ན་ཕན།
དེའི་རྫས་ལ། དར་ཟབ་བསྲེགས་པའི་ཐལ་བ་

རྐྱལ་པ་གང༌། ལུག་བསད་པའི་མཆེར་པའི་ཁྲག་གྲོད་པ་གང༌། སོལ་བའི་མདུང་ཤིང་གས་ཆག་མེད་པ་འདོམ་གསུམ། རྟ་མོག་རོ་མགོ་དམར་བ་ཞིག་རྣམས་དགོས། དེ་རྣམས་ནི་རྙེད་པར་དཀའ་སྟེ་མི་འཛོམ། རྒྱལ་པོ་ཡང་གསན་པར་དཀའ།
ལར་དེང་ང་འཆི་ལས་ཆེ། ཤི་བས་མི་ཆོག་པར་ངའི་རྗེས་སུ་ལྟས་ངན་པ་བཅོ་བརྒྱད་འོང༌། རྒྱ་བོད་གཉིས་འབྲེལ་ཆད། བོད་ཀྱི་རྒྱལ་པོ་ལ་མངོན་ཤེས་ཡོད་པས་ང་ཤི་བ་མཁྱེན་ནས། དམག་བཏང་ནས།
རྒྱ་ཡུལ་ཐམས་ཅད་ཕུང་བར་འོང༌། ས་ཐག་རིང་ས་འདིར་སླེབ། གྲོགས་བློན་པོ་རྣམས་ཀྱིས་བསྐྱུར། ལུས་ལ་ནད་ཀྱིས་ཐེབས། ང་རང་གི་རྒྱལ་པོ་དང༌། ཉེ་དུ་མཛའ་བཤེས་རྣམས་ཡིད་ལ་དྲན་ཀྱང་བྱ་ཐབས་མེད་པར་སོང༌།
རང་གི་ནོར་རྫས་བཟའ་བཏུང་ལོངས་སྤྱོད་ཀྱིས་ཕན་པར་དཀའ་སྟེ། ཚེ་འདི་ཡང་རྨི་ལམ་ལྟ་བུར་འདུག་གོ་ཟེར་ནས། མགོ་ཧྲིལ་གྱིས་གཏུམ་ནས་ཉལ་སོང་ངོ༌། །དེར་རྒྱལ་པོ་ཡང་ཤིན་ཏུ་སྐྲག་པར་གྱུར་ནས།
ཁྱེད་ལ་ཕན་པའི་ཐབས་གང་འགྲུབ་བྱེད། ལྷོད་དེ་ཉོལ་ཅིག་གསུང་ནས་བཞུད་དོ།། དེར་རྒྱལ་པོས་ནགས་ཐམས་ཅད་ལ་མེ་བརྒྱབ་པས། སོལ་བའི་མདུང་ཤིང་ཀྱང་མ་བྱུང༌། དར་ཟབ་ཐམས་ཅད་བསྲེགས་པས། ཐལ་བ་རྐྱལ་པ་ཕྱེད་ཀྱང་མ་བྱུང༌།
ལུག་ཐམས་ཅད་བསད་པས་མཆེར་ཁྲག་ཕོར་པ་ཕྱེད་ཀྱང་མ་བྱུང༌། རྟ་མོག་རོ་མགོ་དམར་དེ་རྙེད་དོ། །དེར་རྒྱལ་པོའི་ཞལ་ནས། རྫས་གཞན་རྣམས་ནི་མ་རྙེད། རྟ་མོག་རོ་མགོ་དམར་དེ་རྙེད་ཡོད་དོ་གསུངས་པས།
བློན་པོ་ན་རེ། རྫས་གཞན་རྣམས་མ་རྙེད་ན་ཐབས་ཟད། རྟ་མོག་རོ་མགོ་དམར་ལ་ངའི་རོ་རྟ་གྱིས་ལ་ང་བསྐྱོན། རྒྱ་ཡུལ་ན་བཟང་བའི་རྟ་ཞིག་ལ་ངའི་རོ་ཟས་དང༌། རོ་གོས་བཀལ་ནས་བོད་ཀྱི་རི་མཐོང་བའི་སར་ལྷ་གསོལ་དུ་འགྲོའོ་ཟེར་རོ།
།དེར་ལྷ་གསོལ་བར་

འགྲོ་བའི་གྲབས་བྱེད་གིན་ཡོད་ཙ་ན། རྒྱལ་པོའི་ཞལ་ནས། བློན་པོ་ཆེན་པོ་ནམ་ཟླ་དཔྱིད་ཀར་སོང༌། སོ་ནམ་བྱེད་རན་པས་ཇི་ལྟར་བྱས་ན་ལེགས། ཁྱོད་རིག་པ་ཅན་ཡིན་པས་སྟོན་ཅིག་གསུངས་སོ། །དེར་བློན་པོ་ན་རེ།
ངའི་བོད་ཡུལ་ན་ས་བོན་ཐམས་ཅད་སླ་ངའི་ནང་དུ་སེར་ཙམ་བརྔོས་ནས་བཏབ་པས། ལོ་ཚན་ཆེ་བ། གཟུགས་རིང་བ། ཟླ་བ་གསུམ་སོང་དུས་སྨིན་འོང་ཟེར་བས། དེར་རྒྱལ་པོའི་ཞལ་ནས། བོད་ཀྱི་ལུགས་སུ་གྱིས་ཤིག་གསུངས་ནས།
ཁྲིམས་ཀྱི་རྔ་བོ་ཆེ་བརྡུངས་ཏེ། ཐམས་ཅད་ཀྱིས་ནས་བརྔོས་ནས་ཡོས་ཞིང་ལ་བཏབ་བོ། །དེར་བློན་པོས་རང་གི་ལུས་གུད་པ་དེ་སོས། ལྷ་གསོལ་བར་འགྲོ་བའི་གྲབས་བྱེད་གིན་ཡོད་དུས།
བོད་བློན་རྣམས་ཀྱིས་རྫུས་མའི་སྤྲང་པོ་གཅིག་བཏང་བྱུང་ངོ༌། །དེར་བློན་པོས་ལོག་པའི་སྐད་བྱས་ཏེ། ཐག་རིང་གི་ར་ཕོ་རྒྱ་བོ་ལ་ངོ་ཤེས་མི་བྱའོ། ཁ་རོག་སྡོད་ལ་ཀུ་ཅོ་ཐོང༌། །ནག་མོ་ལྕགས་མཁར་ཐུག་ནས་ཡོད།
།ལུང་པ་ཕུ་བརྡུག་མདའ་བརྡུགས་སུ། །ཐུ་རུ་ཅོ་བྲགས་ཁོང་ལ་ཞོག །དར་དཀར་དྲིལ་ལ་དར་ནག་བསྐྱོད།། ཟླ་བས་ཉི་མའི་རྩ་རུ་སླེབ། །ཟེར་ནས། དེར་སྤྲང་པོ་དེ་ལོག་གོ །སྤྲང་པོ་དེས་ཁོང་རྣམས་ལ་བཤད་པས་མ་གོ་བར།
རྒྱ་མོ་ཀོང་ཇོས་གོ་ནས་འདི་སྐད་ཟེར་ཏེ། བློན་པོ་དེས་རྒྱ་ནག་ཏུ་ངན་ཆེན་པོ་བྱས་ཡོད་པར་འདུག ཐག་རིང་གི་ར་ཕོ་རྒྱ་བོ་ལ་ངོ་ཤེས་མ་བྱེད་ཟེར་བ་དེ། ཁོང་རང་རྒྱལ་པོ་སྨ་ར་ཅན་ལ་ལབ་མ་ཤོད་བྱ་བ་ཡིན།
ད་ལེན་ཁ་རོག་སྡོད་ལ། བོད་བློན་རྣམས་ལ་ཤོད་བྱ་བ་ཡིན། ནག་མོ་ལྕགས་མཁར་ཐུགས་ནས་ཡོད་ཟེར་བ་དེ། ས་བོན་ཡོས་སུ་བརྔོས་ནས་འདེབས་བཅུག་བྱ་བ་ཡིན། ལུང་པ་ཕུ་བརྡུགས་མདའ་བརྡུགས་སུ།
ཐུ་རུ་ཅོ་བྲགས་ཁོང་ལ་ཞོག་བྱ་བ་དེ། དོང་པར་མདའ་མང་པོ་ཆུག་བྱ་བ་ཡིན། དར་དཀར་དྲིལ་ལ་དར་

ནག་བསྐྱོད་བྱ་བ་དེ། ཉིན་མོ་བསྡད་གིན་མཚན་མོ་འོང་ཟེར་བ་ཡིན། ཟླ་བས་ཉི་མའི་རྩར་སླེབ་ཟེར་བ་དེ། ངས་ཁྱེད་རྣམས་ཀྱི་རྩར་མགྱོགས་པར་སླེབ་བྱ་བ་ཡིན་ཟེར་རོ། །དེར་བློན་པོ་མགར་བོད་ཀྱི་རི་མགོ་མཐོང་བའི་སར་ལྷ་གསོལ་དུ་འགྲོ་བའི་ཆས་ལ་རྟ་མོག་རོ་མགོ་དམར་ལ་ཞོན།
རྟ་གཞན་ཞིག་ལ་རྒྱགས་དང་གོས་བཀལ། ཤ་སྐམ་ལ་ཚྭ་ཆུ་བྱུགས་པ་མང་པོ་ཁྱེར། རྒྱལ་པོས་བློན་པོ་བོད་དུ་བྲོས་དོགས་ནས། གྱད་མི་བཞི་བསྲུང་དུ་བཏང་ངོ༌།
།དེར་མགར་མེད་པའི་ཤུལ་དུ། རྒྱལ་པོ་ན་རེ། ངའི་ལྷ་གཅིག་དེ་སྟོན་མཁན་ཞིག་ཡོད་ཐག་ཆོད་པས། རྩིས་གྱིས་ཤིག་གསུངས་སོ། །དེར་རྩིས་བྱས་པས་འདི་སྐད་ཟེར། རི་གསུམ་གྱི་སྟེང་ན་མཚོ་ཆེན་པོ་ཅིག་འདུག
མཚོ་དེའི་ནང་ན་བྱ་སྣ་ཚོགས་འདུག དེའི་སྟེང་ན་ཐང་དམར་ཅེམ་མེ་བ་ཞིག་གི་ཁ་ན། བུད་མེད་ཡིན་པ་ལ་མགོ་དང་ལུས་མཉམ་པ། མགོ་ལུས་ཐམས་ཅད་མིག་གིས་གང་བ། ཟངས་ཀྱི་མཆུ་ཡོད་པ་ཞིག་གིས་བསྟན་འདུག་ཟེར་བས།
རྒྱལ་པོ་ཐུགས་མ་ཆེས་པར་རྩིས་ཡིག་ཐམས་ཅད་མེ་ལ་བསྲེགས། སྤོར་ཐང་བརྒྱད་ཅུ་སྐོར་ནི་བོད་དུ་བསྐུར་ནས་མེད་དོ། །དེར་བློན་པོ་བོད་ཀྱི་རི་མཐོང་བའི་ས་རུ་སླེབ།
ལྐོག་ཏུ་ཆང་མང་པོ་ཉོས་ནས་སྦས། ཤ་སྐམ་ཀྱང་ཞིམ་པོ་བྱིན་ནས། ངའི་ནད་ལ་ཕན་པ་ཡིན་པས་ཟོ་ཅིག་བྱས་ཏེ། ལྷ་གསོལ་ལོ༑ ༑དེ་ནས་གྱད་བཞི་པོས་ཁ་སྐོམ་ནས་བཟོད་ཐབས་མེད་པར་བྱུང་བ་དང༌།
ཆང་མང་པོ་བྱིན་པས། ཁོང་རྣམས་ར་རོ་སྟེ་དབང་པོ་མེད་པར་གྱུར་པ་དང༌། བློན་པོས་ཁོང་བཞི་པོའི་རྟའི་སུག་པ་བྲགས། མཚོན་ཆ་བཅག ཁོང་རང་རྟ་མོག་རོ་མགོ་དམར་ལ་ཞོན། རྟ་གཞན་དེ་ཁྲིད་ནས་འདི་སྐད་ཟེར་རོ།
།དར་ཟབ་མེ་ལ་བསྲེགས་པའི་ཐལ་བ་དེ། །རྒྱལ་པོ་ཉེ་རིང་ཅན་དེའི་ན་བཟའ་མཛོད། །སྙེ་མ་འབྲུ་

མེད་ཐལ་བ་ནག་པོ་དེ། །བཙུན་མོ་སེར་སྣ་ཅན་དེའི་རྒྱགས་ཕྱེ་མཛོད། །ནགས་ལ་མེ་བརྒྱབ་སོལ་བའི་མདུང་ཤིང་དེ། །རྒྱལ་བུ་ལུས་རྩལ་ཅན་དེའི་མདུང་ཤིང་མཛོད། །ལུག་ལ་མཆེར་ཁྲག་མེད་པར་བསད་པ་དེ། །ལྷ་ཡི་དྲུང་དུ་སྡིག་བཤགས་སྨོན་ལམ་བྱ།
།ལུས་ལ་ནད་མེད་མལ་དུ་ཉལ་བ་ལ། །སྔས་མགོར་སྨན་པ་བོས་ནས་ཅི་ཞིག་བྱ། ཁོ་བོ་མི་སྡོད་རང་གི་ཡུལ་དུ་འགྲོ། །ཟེར་ཏེ། རྟ་ལ་ལྕག་བརྒྱབ་སྟེ་སོང་ངོ༌། །དེར་རྒྱ་ཡུལ་དུ་སྙེ་ནག་མོ་ཤར་བ་དང༌།
རྒྱ་རྣམས་ན་རེ། སྙེ་མའི་ནང་ན་འབྲུ་མི་འདུག བློན་པོ་ངན་པ་དེས། དར་ཟབ་ཐམས་ཅད་བསྲེག་ཏུ་བཅུག ལུག་ཐམས་ཅད་གསོད་དུ་བཅུག ནགས་ཐམས་ཅད་ལ་མེ་བརྒྱབ། ས་བོན་ཐམས་ཅད་བརྔོས་སུ་བཅུག་ནས་བཏབ་པས།
ད་ནི་འབྲུ་མི་འདུག ལྷ་གཅིག་མཛངས་མ་དེ་བོད་ཀྱིས་ཁྱེར། ཇོ་བོ་ཤཱཀྱ་ནི་བོད་ཀྱིས་གདན་དྲངས། ངན་འདི་ཙམ་ཞིག་བྱས། ཀྱེ་མ་ཀྱེ་ཧུད་ད་ནི་ཇི་ལྟར་བྱ། ད་ཁོ་འདིར་འོང་བ་མི་སྲིད་དོ།
། བོད་དུ་བྲོས་པ་སྲིད་ཟེར་བའི་གཏམ་རྒྱལ་པོའི་སྙན་དུ་ཐོས་སོ། །དེ་བདེན་པར་ངེས་སམ་སྙམ་ནས། རྒྱའི་རྟ་པ་རྩལ་ཆེ་བ་བརྒྱ་ཐམ་པ་འཛིན་དུ་བཏང་ངོ། །དེར་གྱད་བཞི་པོ་ཡང་བཟི་སངས་ཏེ་འདི་སྙམ་དུ་བསམ་མོ།
།རྟ་ཞོན་རྒྱུ་མེད། མཚོན་ཆ་ཡང་མི་འདུག་ཡུལ་དུ་ལོག་ན་ངོ་ཚ་ལ། རྒྱལ་པོའི་ཆད་པ་ཡང་བྱུང་དོགས་ནས། བློན་པོའི་ཕྱིར་འབྲངས་སོ། །དེར་རྒྱ་ཆུ་ཁུག་པའི་རྩར་སླེབ་དུས།
རྒྱ་ནག་གི་འདེད་མི་རྣམས་ཀྱིས་ཀྱང་ཉེ་བར་སླེབ་བོ། །དེར་བློན་པོས་གྱད་བཞི་པོ་བྲན་དུ་བསྐུལ་ནས། རྒྱ་ཆུ་ཁུག་པའི་འགྲམ་དུ་རྟའི་སྦངས་དང༌། རྟ་རྗེས་ཀྱི་བཀང༌། གནའ་བའི་རྭ་མེ་ལ་བསོས་ནས།
གཞུ་བཅོས། གྱད་བཞི་པོ་གདའ་རྒྱག་བཅུག་པས། མདའ་སྒྲོ་མཚམས་བར་ཕུད་བཞག་གོ །དེ་རྣམས་འདེད་མིས་མཐོང་ནས་

འདི་སྐད་ཟེར་ཏེ། ཁོ་ལ་བསུ་བའི་རྟ་པ་མང་ལ་རྩལ་ཆེ་བ་བྱུང་འདུག ངེད་རང་རྣམས་ཀྱིས་མི་ཐུབ། ལོག་པ་འཐད་ཟེར་ཏེ། དེ་ནས་ལོག་གོ །དེའི་བར་ལ་རྒྱ་མོ་བཟའ་ལ་སོགས་པའི་བོད་བློན་རྣམས་ཀྱིས་ལྡན་མ་བྲག་རྩར་ཕེབས་ནས།
བྲག་ལ་བྱམས་པ་ཁྲུ་བདུན་པ་ཞིག་དང༌། བཟང་སྤྱོད་གཉིས་བརྐོས་མར་བཞེངས། དེར་ཟླ་བ་གཅིག་བསྒུག་དེར་ཡང་བློན་པོ་མ་བྱོན། ཕུང་པོ་རི་ལ་ཕྱག་ཕེབས། ལ་ལ་འཕྲེད་ལམ་བཅོས། རི་དྭགས་བཟུང་ནས་འོ་མ་བཞོས།
དེར་ཡང་བློན་པོ་མ་བྱོན། ཁམས་ཀྱི་པདྨ་ཤང་དུ་ཆག་ཕེབས། ཞིང་བཏབ། རང་ཐག་ཆུ་བསྐོར་བཙུགདེར་ཟླ་བ་གཉིས་བསྒུག དེར་ཡང་བློན་པོ་མ་བྱོན། དེ་ནས་སྒོ་དོང་སྒོ་མོའི་རྩར་ཕེབས།
རྒྱ་ནག་གི་ཕྱྭ་གཡང་ཉམས་པས། རྒྱ་ནག་གི་ལྷ་སྲུང་རྣམས་ཀྱི་མཐུས་སྒོ་མོ་འགགས་པས་དེར་ཟླ་བ་གཉིས་ལུས། དེར་བློན་པོ་སླེབས་སོ། །དེ་ནས་སྒོ་དོང་སྒོ་མོ་འགགས་པ་དེ། རྒྱ་ནག་གི་ལྷ་སྲུང་མ་དགའ་བས་ལན་པར་ཤེས་ནས།
ཤིང་སྣའི་དུད་པ་ཆེན་པོ་བཏང༌། ཟས་ཆང་གི་ཕུད་གཏོར་ནས་འདི་ལྟར་བྱས་སོ། ། གསོལ་ལོ་གསོལ་ལོ་ལྷ་ལ་གསོལ། །རྒྱ་ནག་རྒྱལ་པོའི་ལྷ་ལ་གསོལ། །གྲོང་ཁྱེར་ཟིམ་ཤིའི་ལྷ་ལ་གསོལ།
།རྒྱ་རྗེ་བཙན་པོའི་ལྷ་ལ་གསོལ། །བཀྲ་ཤིས་ཁྲི་སྒོའི་ལྷ་ལ་གསོལ། །ནགས་མ་གྱེན་ལ་ལོང་དུ་གསོལ། །བོད་བློན་རྣམས་ཀྱི་ལྷ་ལ་གསོལ། ཁ་བ་ཅན་པའི་ལྷ་ལ་གསོལ། །རྒྱ་མོ་ཀོང་ཇོ་བསུ་རུ་ཤོག
།ཅེས་གསོལ་མཆོད་དི་རི་རི་བྱས་པའི་ནུབ་མོ་ནགས་ཐམས་ཅད་གྱེན་ལ་ལངས་ཏེ་འགྲོ་ཐུབ་པ་བྱུང་ངོ༌། །དེ་ནས་བྱེ་མའི་ལ་དགུ་འཁྱགས་ཁ་བསྐོར། མུན་པའི་རུམ་དུ་མར་མེ་བཏེག སེང་ལྡེང་གི་ནགས་མ་གཡས་སུ་ལོངས།
གླ་བའི་ནགས་མ་གཡོན་དུ་ལོངས། བོད་དུ་གེགས་མེད་པར་སླེབ་བྱུང་ངོ༌། །དེ་ནས་རྒྱལ་པོའི་དྲུང་དུ་བང་

ཆེན་པ་བཏང་སྟེ། འདི་ལྟར་ངེད་བློན་པོ་རྣམས་ཀྱིས། ཇོ་བོ་ཤཱཀྱ་དང༌། ལྷ་གཅིག་ཀོང་ཇོ་ལ་སོགས་པ་གདན་དྲངས་ནས་སླེབ་གིན་ཡོད་པས། བསུ་བ་དགའ་སྟོན་རྒྱ་ཆེན་པོ་ཞུ་ཞུས་སོ། །དེར་རྒྱལ་པོའི་ཞལ་ནས།
འཕགས་པ་སྒྲོལ་མའི་སྤྲུལ་པ་ལྷ་གཅིག་དེ་ཡིན་པར་འདུག་པས་འཕྲུལ་ཆེ་བས། ཕྱོགས་གང་ནས་འོང་ངོ་མི་ཤེས་པས། བསུ་བ་ལེགས་པོ་གྱིས་ཤིག་གསུངས་སོ། །དེར་ཕྱོགས་བཞི་ཁ་རུ་མཐོང་སྣང་གི་སྤྲུལ་པར་བྱུང་སྟེ།
ཤར་ཕྱོགས་པ་རྣམས་ན་རེ། ལྷ་གཅིག་ནི་ཤར་ཕྱོགས་ནས་བྱོན། དེའི་རྒྱུ་རྐྱེན། རབ་ཀྱི་མིང་ཀྱང་རྒྱ་མོ་རབ་བྱ་བ་ཡོད་ཟེར། ལྷོ་ཕྱོགས་པ་རྣམས་ན་རེ། ལྷ་གཅིག་ནི་ལྷོ་ཕྱོགས་ནས་བྱོན་ཏེ།
གྲིབ་ཀྱི་ཕུའི་འཁྱག་རོམ་ལ། དུང་དཀར་གཡས་སུ་འཁྱིལ་བ་འདྲ་ཟེར་བ་དེ་དུས་བྱུང་ཟེར། ནུབ་ཕྱོགས་པ་རྣམས་ན་རེ། ལྷ་གཅིག་ནི་ནུབ་ཕྱོགས་ནས་བྱོན་ཏེ། སྦལ་པ་ཚལ་གྱི་བྲག་ལ་ཕག་པའི་སྣ་འདྲ་བས།
མགོན་པོ་ཞིག་བཞེངས་ཟེར་བ་དེ་དུས་ཡིན་ཟེར། བྱང་ཕྱོགས་པ་རྣམས་ན་རེ། ལྷ་གཅིག་ནི་བྱང་ཕྱོགས་ནས་བྱོན་ཏེ། ལྷ་གཅིག་དང་ཇོ་བོ་ལ་བསུ་པ་བྱས་པས་གྲོང་གི་མིང་ཀྱང་ལྷ་བསུ་བ་བྱ་བར་ཡོད་ཟེར་དོན་དམ་པར་བྱང་ཕྱོགས་སྒོ་ལ་ནས་བྱོན་ནས།
ར་མོ་ཆེའི་ཐང་ལ་ཕེབས་སོ། །དེར་ར་མོ་ཆེར་ཤིང་རྟ་བྱེ་མ་ལ་བྱིང་ནས། གྱད་ལྷ་དགའ་དང་ཀླུ་དགས་མ་དྲོངས་པར་ལུས་སོ༑ ༑དེར་ཇོ་བོའི་ཕྱོགས་བཞིར་ཀ་བ་བཞི་བཙུགས།
དར་དཀར་གྱི་ཡོལ་བས་བྲེས་ནས་མཆོད་པ་བྱས་སོ། །དེའི་སང་ཉིན་ལྷ་གཅིག་ཀོང་ཇོ་དར་སྣ་ཚོགས་ཀྱི་གོས་གོན། གསེར་གཡུའི་རྒྱན་དུ་མས་བརྒྱན་ནས། མཛེས་མའི་བུ་མོ་ཉི་ཤུ་རྩ་ལྔ་ཡང་དར་ཟབ་དང༌།
རིན་པོ་ཆེའི་རྒྱན་སྣ་ཚོགས་ཀྱིས་བརྒྱན། པི་ཝང་རོལ་མོ་དང་བཅས་ཏེ། བྲག་ལྷའི་ནེའུ་ཐང་ལ་གཟིགས་མོ་ལ་ཕེབས་སོ། །དེར་བློན་པོ་བོད་

འབངས་ཐམས་ཅད་ལྟད་མོ་ལ་འཚོགས་ནས། གླུ་གར་རྩེད་མོ་བསམ་གྱིས་མི་ཁྱབ་པ་བྱས་སོ། །དེར་བྲག་ལྷ་བཀྲ་ཤིས་ཀྱི་གཞལ་ཡས་ཁང་རྩེ་ནས། བལ་མོ་བཟས་གཟིགས་པས། རྒྱ་མོ་བཟའ་དཔོན་གཡོག་རྣམས་རྒྱན་དུ་མས་བརྒྱན་པ།
བྲག་ལྷའི་ནེའུ་ཐང་ལ་འདུག་པ་མཐོང༌། ཆགས་སྡང་གི་ཕྲག་དོག་བསམ་གྱིས་མི་ཁྱབ་པ་ཞིག་སྐྱེས་ནས་འདི་སྐད་ཟེར་རོ། །ཀྱེ་མ་རྒྱ་མོ་ཀོང་ཇོ་ཁྱོད། །དེ་ན་གཡོག་འཁོར་བཅས་ཏེ་འདུག །དཀའ་ལས་བྱས་ཏེ་སྙེ་བོས་བཀུག
།ས་ཐག་རིང་ཀྱང་བོད་དུ་སླེབ། །རྒྱ་རྗེའི་སྲས་མོ་ཡིན་ལགས་ཀྱང༌། །ང་དང་ཁྱོད་གཉིས་ཁྱད་པར་ཆེ༑ ༑ང་ནི་ཐེམ་པ་སྔ་བརྒལ་ཡིན། །བལ་རྗེའི་སྲས་མོ་ང་ཡང་ཡིན། །རྗེ་ཡི་སྐུ་མཐོང་ང་སྔ་བས།
།ཆེན་མ་ཆེ་རྒྱུ་བཙུན་རྒྱུ་ཡིན། །ཆེན་མ་མི་ཆེ་མི་བཙུན་ན། ། འཇིག་རྟེན་ཆོས་ལུགས་མི་བདེན་རྫུན། །ཆེན་མ་རྒྱལ་པོའི་བཙུན་མོ་ཡིན། །ཆུན་མ་བཙུན་མོའི་གཡོག་མོ་ཡིན། །འོན་ཀྱང་རྗེ་ལ་བསམ་ནས་འོངས།
།ཆེན་ཆུན་གཉིས་པོ་འགྲན་ནོ་ཨང༌། །དཀོན་མཆོག་དབུ་འཕང་བསྟོད་པར་འགྲན། །ཆོས་དང་དཀོན་མཆོག་བཞུགས་པའི་གཞི། །གཙུག་ལག་ཁང་རྣམས་བཞེངས་པར་འགྲན། །ཡར་ལ་རྗེ་ཡི་ཞབས་ཏོག་འགྲན།
།མར་ལ་ངན་ལོང་སྐྱོང་བ་དང༌། །དད་པས་དམ་ཆོས་བྱེད་པར་འགྲན། །ཐད་ཀར་སྐལ་ནོར་བསོག་པ་དང༌། །ཞིང་ལ་སོ་ནམ་བྱེད་པར་འགྲན། །ཡུལ་གྱི་ཕ་མིང་ཆེ་ཆུང་དང༌། །རང་ལ་སྐལ་བརྫངས་ཅི་ཡོད་འགྲན།
།དེ་རྣམས་འགྲན་པར་མ་ནུས་ན། ཁྱོད་ཀྱང་རྗེ་ལ་མ་རེག་ཞིག ། བཙུན་མོའི་རང་མཐོང་མ་ཆེ་ཞིག །ཆེན་མ་ཆེ་རྒྱུའི་ལྷ་ཁང་ནི། །བྲེ་ཚད་ཙམ་ཞིག་མ་བརྩིགས་པར། །ཆུན་མ་ཆུང་རྒྱུའི་ལྷ་ཁང་ནི། །ཕུལ་ཚད་ཙམ་ཡང་མ་བརྩིགས་ཤིག
།ཟེར་བ་དང༌། རྒྱ་མོ་བཟའི་བསམ་པ་ལ། ལར་སྐྱོན་ཆེ། རང་གི་ཕ་མིང་

དཔལ་འབྱོར་ལོངས་སྤྱོད་རྣམས་རྒྱབ་ཏུ་བསྐྱུར། ཡུལ་ཐག་རིང་ནས་འོངས། སླེབ་མ་ཐག་ཡིན་པ། སྡོད་པའི་གནས་མ་རྙེད། བསྟེན་པའི་ས་མ་རྙེད། རྒྱལ་པོའི་ཞལ་མ་མཐོང༌། བཙུན་མོའི་མིང་མ་ཐོབ། ཕྱི་ནང་གི་བློན་པོ་རྣམས་དང་མ་འདྲིས་པའི་གང་འདིར།
ཕྲག་དོག་གི་འགྲན་ཚིག་འདི་བཞིན་བྱེད་པ་འདྲ་མོ་མིན། ངེད་རང་གཉིས་ཀ་ས་ཐག་རིང་ནས། རྒྱལ་པོའི་བཙུན་མོ་ལ་འདིར་ལྷན་དུ་འཛོམ། གཅིག་སྙིང་གཅིག་ལ་གཏད་སྐྱིད་སྡུག་བསྲེས་ནས།
བློ་སེམས་གཅིག་ཏུ་དྲིལ་ཏེ་རྗེའི་ཞབས་ཏོག འབངས་ཀྱི་སྐྱོང་བྲན། ཆེན་ཆུན་གྱི་འགྲོགས་ལུགས། ཕྱི་ནང་གི་བྱ་བ་ཀུན་ལ་ཐོབ་རིམ་བཞིན་བྱས་ན། ཚེ་འདིའི་སྤུན་དང་འདྲ་སྟེ།
དེ་བཞིན་མེད་པར་སླེབ་མ་ཁད། ཕྲག་དོག་གི་འགྲན་ཚིག་འདི་བཞིན་ཡིན་ན། ངེད་རང་གཉིས་ཕ་མིང༌། སྐལ་བརྫངས་རང་སྒོ། འཇིག་རྟེན་གྱི་བྱ་བ། གང་དང་སྤྱི་རྣམས་ཅིའི་ཕྱིར་མི་མཉམ་བསམས་ཏེ། ལན་སྨྲས་པ།
ཨེ་མ་ངོ་མཚར་ཆེ་སྟེ་དགོད་རེ་བྲོ། ཁོ་མོས་སྡོད་པའི་གནས་ཀྱང་མ་རྙེད་ཅིང༌། །རྐང་པ་གཉིས་ཀྱིས་ཐེམ་པ་མ་བརྒལ་བར། །རྗེ་ཡི་ཞལ་ཡང་མིག་གིས་མ་མཐོང་བར། །བཙུན་མོ་ཁྱེད་ཀྱི་འགྲན་ཚིག་སྔས་པ་ཡིན།
།འདབ་ཆགས་མཁའ་ལ་ལྡིང་བའི་རྩེ་སྒྲོ་དང༌། །རླན་དྲོད་ས་ལ་སྐྱེས་པའི་སྨྱུག་མ་གཉིས། །རང་ཆ་དགོས་པའི་གོ་གནས་མཉམ་ལགས་ཀྱང༌། ། ལས་ཀྱི་དབང་གིས་མདའ་མཁན་རྩ་རུ་འཛོམ། །སྟེང་འོག་བྱུང་བ་མིང་གི་ཁྱད་པར་ཡིན།
།ཕུ་གསུམ་སྤང་ལ་སྐྱེས་པའི་མེ་ཏོག་དང༌། །མདའ་གསུམ་ལྡུམ་རར་སྐྱེས་པའི་ཧ་ལོ་གཉིས། །མཚར་སྡུག་བལྟ་བའི་ཆ་ནས་མཉམ་ལགས་ཀྱང༌། །རྟེན་འབྲེལ་དབང་གིས་ལྷ་ཡི་དྲུང་དུ་འཛོམ།
།སྔ་རྟིང་བྱུང་ཡང་མིང་གི་ཁྱད་པར་ཡིན། ། བལ་ཡུལ་མཐིལ་ནས་བྱུང་བའི་ཁྲི་བཙུན་དང༌། །བུ་མོ་རྒྱ་ནས་ལོང་བའི་ཀོང་ཇོ་

གཉིས། །ཕ་མིང་སྐལ་བརྫངས་ཐམས་ཅད་མཉམ་ལགས་ཀྱང༌། །སྨོན་ལམ་དབང་གིས་རྒྱལ་པོའི་དྲུང་འདིར་འཛོམ། །ཆེན་ཆུན་བྱུང་བ་མིང་གི་ཁྱད་པར་ཡིན། ། སྙན་དན་ཚག་པ་མོ་དང་ཆེན་ཆུན་སོགས། །མཐུན་པོར་འགྲོགས་ན་ཚེ་འདིའི་སྤུན་ལས་ལྷག
།ཆགས་སྡང་བྱེད་ན་རང་མགོ་སུ་དྲུང་ཡིན། །རྒྱ་དང་བལ་ཡུལ་ས་ཐག་རིང་བ་ན། །ཡབ་གཅིག་རྒྱལ་པོ་གཉིས་ནི་སོ་སོར་བཞུགས། །ཡུལ་གྱི་ཕ་མིང་ངོམ་ནའང་འགྲན་པས་ཆོག །ཕན་བདེའི་དགེ་ལེགས་ཐམས་ཅད་འབྱུང་བའི་གཞི།
།མཐོང་ཐོས་དྲན་རེག་ཡོན་ཏན་བསམ་མི་ཁྱབ། །ཇོ་བོ་རྣམ་གཉིས་ངོམ་ནའང་འགྲན་པས་ཆོག །རིན་ཆེན་གསེར་དངུལ་དར་ཟབ་སྣ་ཚོགས་དང༌། །རྟ་དང་རྔ་མོ་དྲེལ་ལ་སོགས་པ་ཡི།
།རང་གི་སྐལ་བརྫངས་ངོམ་ནའང་འགྲན་པས་ཆོག །འཇིག་རྟེན་བྱ་བ་བཟོའི་རྣམ་འགྱུར་དང༌། །རྒྱན་གྱི་བཀོད་པ་ཟས་ཀྱི་གཡོས་སྣ་དང༌། །ཕྱི་ཡི་སོ་ནམ་བཀལ་ཐག་ཡོན་ཏན་སོགས། །མཛངས་མའི་ལག་རྗེས་ངོམ་ནའང་འགྲན་པས་ཆོག
།ཅེས་ཟེར་རོ། །དེར་བློན་པོ་མགར་གྱིས་ཀྱང༌། རྒྱ་ནག་རྒྱལ་པོས་ཉེ་རིང་བྱས་པ། ལྷ་གཅིག་ཀོང་ཇོས་བོད་ལ་ལོག་ལྟ་བྱས་པ། རྒྱ་ཡུལ་དུ་དཀའ་ལས་ཆེན་པོ་བྱུང་བ་རྣམས་ཡིད་ལ་དྲན་ཏེ།
ཟླ་བ་གཅིག་མ་ལོན་བར་དུ། ཀོང་ཇོ་དཔོན་གཡོག་རྣམས་ལ་འཁོར་མཁན་མི་གཅིག་ཀྱང་མེད་པ་བྱས་སོ། །དེར་རྒྱ་མོའི་འཁོར་རྣམས་ན་རེ། བོད་ཡི་དྭགས་ཀྱི་རྒྱལ་ཁམས་ཡིན་ཟེར་བ་བདེན་པར་འདུག་བཟའ་བཏུང་ལོངས་སྤྱོད་ནི་མི་འོང་བར་འདུག་ཟེར་རོ།
།དེ་ཐོས་པ་དང༌། རྒྱ་མོ་བཟའ་ཡང་སེམས་ལ་བཟོད་ཐབས་མ་བྱུང་བར་བློན་པོ་མགར་བོས། བློན་པོ་ཆེན་པོ་ཁྱེད་རང་ཇི་ལྟར་གསུངས་པ་ལ་བརྟེན་ནས་འོང་བ་ཡིན་པ།
ཁྱི་བོས་ནས་མ་བརྡུང༌། ཁྲེལ་མེད་གདོང་ཆུང་མི་བྱེད་

པར། ངེད་དཔོན་གཡོག་རྣམས་ལ་བརྒྱགས་དང་གོས་སྐྱོལ། ངེད་རྣམས་ས་ཐག་རིང་ནས་སླེབ་པ་ཡིན་པས་ཉོན་མོངས་པར་ཡོད་པར་བྱས་པས། མགར་ན་རེ། ང་ལ་ཟས་སྐོམ་སྐྱེལ་བའི་དབང་ཡང་མེད། ཅི་བྱེད་བལ་མོ་བཟའ་དབང་ཆེ་བ་ཡིན།
ཁྱེད་རང་མོ་ལ་དེ་སྐད་ཞུས་ཟེར་ཏེ། ཁོ་ལོག་སོང་ངོ༌། །དེར་རྒྱ་མོ་བཟའ་ཡང་ཡི་ཆད། ཡུལ་གྱི་ཕ་མིང་དང་ལོངས་སྤྱོད་རྣམས་ཡིད་ལ་དྲན་ཏེ། འགྱོད་ཀྱང་བྱ་ཐབས་མེད་པར་སོང་ནས། པི་ཝང་ལ་རམ་འདེགས་བཅོལ་ནས་གླུ་བླངས་སོ།
། བུ་མོ་མི་སྡོད་ཡུལ་ལ་འགྲོ། །ཇོ་བོ་ཤཱཀྱ་རྫོངས་སུ་བྱོན། །གཙུག་ལག་རྩིས་ཀྱང་རྫོངས་སུ་བྱོན། །རིན་ཆེན་དར་ཟབ་རྫོངས་སུ་ཁྱེར། །འོ་མ་ཞོ་རུ་བསྒྱུར་གིན་འོང༌།
།ཞོ་ལ་མར་དུ་འདོན་གིན་འོང༌། །ད་ར་ཐུད་དུ་བསྒྱུར་གྱིན་འོང༌། །སེ་བ་ཞིབ་པར་འཐག་གིན་འོང༌། །གྲེས་མ་ཐག་པར་འཆོས་ཀྱིན་འོང༌། ཁམ་པ་རྫ་རུ་བསྒྱུར་གྱིན་འོང༌། །རང་འཐག་ཆུ་བསྐོར་འཛུགས་ཀྱིན་འོང༌།
།ཉུང་མའི་ས་བོན་ཁྱེར་ནས་འོང༌། །རྒྱ་ནག་ཡུལ་དུ་ཕྱྭ་གཡང་ཉམས། །བོད་དུ་བདེ་སྐྱིད་ཕུན་སུམ་ཚོགས། །བུ་མོ་ཨ་མའི་གོ་ན་མཛངས། །གོ་རྒས་སེམས་ཀྱི་ནད་དུ་ཆེ། །བོད་ཀྱི་ཡུལ་དུ་ཁྱིམ་ལ་འོང༌།
ཁྱི་མོ་ནང་དུ་བོས་ནས་བརྡུང༌། །བོད་ལ་ཁྲེལ་གདོང་མི་འདུག་གོ །གྲི་ཆུང་ཡུ་བའི་རྩ་ན་རྣོ། །གླུ་ཆུང་རང་འཐག་གོ་ན་སྙན། །བུ་མོ་ཨ་མའི་གོ་ན་མཛངས། །རྗེ་ཁ་བློན་པོས་བསྒྱུར་གྱིན་གདའ།
།སྐྱེས་ཁ་མོ་ཡིས་བསྒྱུར་གྱིན་གདའ། །ཐག་ཁ་སྤུན་གྱིས་བསྒྱུར་གྱིན་གདའ། །ཞིང་ངན་རམ་པས་བསྒྱུར་གྱིན་གདའ། །བུ་མོ་ང་ལ་སྡོད་ཐབས་མེད། །བློན་པོ་མགར་གྱིས་ཁྲེལ་མེད་བྱས། །ཞེས་ཟེར་ཏེ།
ཇོ་བོ་ཤིང་རྟའི་སྟེང་དུ་བཞུགས། རྟ་དང་དྲེལ་རྔ་མོ་ལ་སོགས་ལ་ཁལ་བཀལ། བོད་ངན་པའི་བྱ་བ་མཐོང་བས་ཤེས་ཟེར་ཏེ། འགྲོ་བའི་

གྲབས་བྱས་དུས་བློན་པོ་མགར་བྱུང་ནས། ཁྱེད་ཁྱིམ་ནས་ཕ་མིང་གི་ཡུལ་དུ་ལོག་པ་མི་འཐད། ངོ་ཡང་ཚ། རྒྱ་ཡུལ་དུ་འགྲོ་བའི་ལམ་ཡང་མི་ཤོག བོད་དུ་འོང་དུས་ཀྱང་ང་མེད་པར་ལམ་དུ་ལུས་འདུས་ནས་ལམ་མ་ཤོག་པར་འདུག་པ།
ད་ངས་བལ་མོ་བཟའ་ལའང་གྲོས་འདེབས། རྒྱལ་པོ་ལའང་ཞུ་ཤིག་ཟེར་ཏེ། ཁོས་མཇལ་བར་ཞུས་ནས། རྒྱལ་པོ་དགའ་སྟོན་གྱི་གདན་སར་བྱོན་ཏེ། རྒྱ་མོ་བཟའ་ཀོང་ཇོ་དང་མཇལ་ལོ། །དེར་ཡང་མཐོང་ལུགས་རྣམ་པར་གསུམ་དུ་བྱུང་སྟེ།
ཕྱོགས་བཅུའི་དེ་བཞིན་གཤེགས་པ་རྣམས་ཀྱི་སྣང་བ་ལ། རྒྱལ་པོ་དང༌། བཙུན་མོ་གཉིས་མཛད་པ་བཅུ་གཉིས་ཀྱི་ཚུལ་གྱིས་སེམས་ཅན་གྱི་དོན་བྱེད་པའི་སྣང་བ་བྱུང་ངོ༌།
།ས་བཅུའི་བྱང་ཆུབ་སེམས་དཔའ་རྣམས་ཀྱི་སྣང་བ་ལ། འཕགས་པ་སྤྱན་རས་གཟིགས་རྒྱལ་པོ་སྲོང་བཙན་སྒམ་པོར་སྐུར་སྤྲུལ། རྗེ་བཙུན་མ་སྒྲོལ་མ་རྒྱ་མོ་བཟའ་ཀོང་ཇོ་རུ་སྐུར་སྤྲུལ་ནས་སེམས་ཅན་གྱི་དོན་བྱེད་པའི་སྣང་བ་བྱུང་ངོ༌།
།མི་ནག་ཐ་མལ་པ་རྣམས་ཀྱི་སྣང་བ་ལ། རྒྱལ་པོ་དང་བཙུན་མོ་གཉིས་སྐྱེམས་ལ་གསོལ་རེས་བྱེད་པ་དང༌། སྐུད་པ་འཁེལ་རེས་བྱེད་པའི་སྣང་བ་བྱུང་ངོ༌། །དེ་ནས་རྒྱལ་པོ་ཡང་ཀོང་ཇོ་དང་ཟླ་བ་གཅིག་གི་བར་ལ་མ་མཇལ་བ་དེས།
ཐུགས་ཤིན་ཏུ་འགྱོད་པར་གྱུར་ནས། ཀོང་ཇོའི་སེམས་གསོ་བའི་ཕྱིར། ཀོང་ཇོ་ཁྱོད་འོ་མ་བརྒྱལ་ལམ། ཉོན་མ་མོངས་སམ། བར་ཆད་མེད་པར་བོད་དུ་སླེབས་པ་ངོ་མཚར་ཆེ༑
ཇོ་བོ་ཇི་ལྟར་བྱས་ལ་གདན་དྲངས། ལ་འཕྲང་ཆུ་གསུམ་ལ་ཇི་ལྟར་བྱས་གསུངས། ལྷ་གཅིག་ཀོང་ཇོ་ན་རེ། ཇོ་བོ་ཤཱཀྱ་ཤིང་རྟའི་སྟེང་དུ་བཞུགས། གྱད་ལྷ་དགའ་དང༌། ཀླུ་དགས་འཁོར་ལོས་དྲངས།
བརྒྱ་ཆུ་ཁུག་པ་གྲུ་ཡིས་བཅད། ལམ་ས་ཐག་རིང་ཡང་ཐབས་ཀྱིས་བྱོན། བྱེ་མའི་ལ་དགུ་འཁྱགས་ཁ་བསྐོར་ནས་འོང༌།

མུན་པའི་རུམ་དུ་མར་མེ་བཏེག་ནས་འོང༌། སེང་ལྡེང་གི་ནགས་མ་གཡས་སུ་བསྒྱེལ་ནས་འོང༌། གླ་བའི་ནགས་མ་གཡོན་དུ་བསྒྱེལ་ནས་འོང༌། རྒྱ་ནག་ཡུལ་དུ་ཕྱྭ་གཡང་ཉམས། །བོད་དུ་བདེ་སྐྱིད་ཕུན་སུམ་ཚོགས།
།བོད་ལ་ཁྲེལ་གདོང་མི་འདུག་གོ །ཟེར་ཏེ་བཤུམས་སོ། །དེར་ཡང་བློན་པོ་ཚོས་སླེབ་ཙ་ན། ཤགས་ཆེ། ཡུས་ཆེ་བ་བྱས་ཏེ། བློན་པོ་མགར་ན་རེ། སྤྱིར་རྒྱ་ནག་གི་མི་ཐམས་ཅད་ཀྱིས་བརྙས་པ་བྱས། གནས་མོ་རྒྱ་མོ་གཅིག་མིན་པ།
སེམས་མཁན་མི་གཅིག་ཀྱང་མ་བྱུང༌། སྒོས་སུ་རྒྱ་ནག་རྒྱལ་པོས་ཉེ་རིང་ཆེན་པོ་བྱས། ལྷ་གཅིག་ཀོང་ཇོ་ཁྱེད་རང་ཡིན་ཀྱང་བོད་ལ་མི་དགའ་བ་ཇི་ཙམ་བྱས་ཟེར་བས། དེར་རྒྱ་མོ་བཟའ་སྐྱེངས་ཏེ་སྨྲ་རྒྱུ་མ་བྱུང་ངོ༌།
།རྒྱ་མོ་བཟའ་ཀོང་ཇོ་གདན་དྲངས་པའི་ལེའུ་སྟེ་བཅུ་གསུམ་པའོ།། །།བཅུ་བཞི་པ། མཐའ་འདུལ་ཡང་འདུལ་གྱི་ལྷ་ཁང་དང༌། འཕྲུལ་སྣང་ར་མོ་ཆེ་རྣམས་ལེགས་པར་བཞེངས་པའི་སྐོར།
དེ་ནས་ལྷ་གཅིག་ཁྲི་བཙུན་གྱིས། རྒྱ་མོ་བཟའ་རྩིས་ལ་མཁས་པར་ཤེས་ནས་བློན་པོ་མགར་ལ་ངོ་ཆེན་བཅོལ་ཏེ། གཡོག་མོ་ལ་གསེར་ཕྱེ་བྲེ་གང་ཡོན་དུ་བསྐུར་ནས། ལྷ་ཁང་བརྩིགས་པའི་ས་ཆ་གང་བཟང་བརྩི་བ་ལ་བཏང་ངོ༌།
།དེར་རྒྱ་མོ་བཟས་ཀྱང་སྤོར་ཐང་བརྒྱད་ཅུ་སྐོར་གྱི་གབ་རྩེ་བཏིང་ནས་བརྩིས་པས། ཁ་བ་ཅན་བོད་ཀྱི་རྒྱལ་ཁམས་འདི། སྲིན་མོ་གན་རྐྱལ་དུ་ཉལ་བའི་གཟུགས་སུ་ཤེས། འོ་ཐང་གི་མཚོ་འདི་སྲིན་མོའི་སྙིང་ཁྲག་ཏུ་ཤེས།
རི་གསུམ་པོ་འདི་སྙིང་གི་རུས་པར་ཤེས། ས་ཆ་འདི་སྲིན་མོའི་སྙིང་ཐོག་རང་དུ་འདུག་པས། མཚོ་འདི་བསུབས་པའི་སྟེང་དུ་ལྷ་ཁང་འདི་བརྩིག་དགོས། འདི་ན་ངན་སོང་གི་སྒོ་ཞིག་ཀྱང་འདུག་ར་མོ་ཆེའི་འོག་ན་ཀླུའི་ཕོ་བྲང་འདུག་སྟེ།

ཇོ་བོ་བཞུགས་པ་འདིས་ནོན་པར་འདུག་གོ །ཀླུ་ཕུག་ན་ཀླུ་བདུད་ནག་པོའི་ཉལ་ས་འདུག་པ་ལྷ་ཁང་བརྩིགས་ལ་ཕྲོགས་ཤིག ལྷོ་ནུབ་ཟླ་བ་ཚལ་གྱི་དུག་ཤིང་གི་སྡོང་པོ་རྐང་གཅིག་གི་རྩ་བ་ན་ཐེའུ་རང་དང༌། མི་མ་ཡིན་གྱི་འདུས་ས་ཡོད་པ་གཏོར་ཅིག
གྲིབ་ཀྱི་ཕུ་ནས་ཉང་བྲན་ཕུ་རུ། བཙན་གྱི་རྒྱུ་སྲང་ཡོད་པས་བར་ཆུ་ཁར་མཆོད་རྟེན་ཆེན་པོ་བཞེངས་ཤིག ཤར་ཕྱོགས་ན་ཆུ་སྲིན་དེའུ་ལ་འདྲིང་པ་ལྟ་བུའི་ས་དགྲ་ཡོད་པ་ལམ་གྲུམ་པ་རི་ཡིན།
དེ་ལ་དུང་གཡས་སུ་འཁྱིལ་བ་ཞིག་གི་ཁ་སྟོན། ཤར་ལྷོ་ན་སྲིན་མོ་མདོམས་བཟེད་པ་འདྲ་བའི་ས་དགྲ་ཡོད་པས། བྱང་སྟོད་སེང་ཕུག་ཡིན། དེ་ལ་དབང་ཕྱུག་ཆེན་པོའི་ཁ་སྟོན། ལྷོ་ནུབ་ན་སྡིག་པ་ནག་པོ་བཟན་ལ་རུབ་པ་འདྲ་བའི་ས་དགྲ་ཡོད།
ཡུག་མ་རིའི་ཤར་རི་འདི་ཡིན། དེ་ལ་བྱ་ཁྱུང་ཀེ་རུ་ཞིག་གི་ཁ་སྟོན། ནུབ་ན་བདུད་ནག་པོ་བྱ་ར་བྱེད་པ་འདྲ་བའི་ས་དགྲ་ཡོད། ཤུན་གྱི་བྲག་རྩེ་འདི་ཡིན།
དེ་ལ་རྡོའི་མཆོད་རྟེན་ཞིག་གི་ཁ་སྟོན། བྱང་ན་གླང་པོ་ཆེ་གཡུལ་དུ་ཞུགས་པ་འདྲ་བའི་ས་དགྲ་ཡོད། ཉང་བྲན་དགེ་རེ་གཉིས་ཀྱི་དབུས་རི་ཡིན། དེ་ལ་རྡོའི་སེང་གེ་ཞིག་གི་ཁ་སྟོན།
དེས་ཉེ་བའི་ས་དགྲ་ཐམས་ཅད་ནོན་པ་ཡིན་ནོ། །དེ་ལྟར་ས་དགྲ་ཐམས་ཅད་མནན་པ་དང༌། ཡོན་ཏན་ཐམས་ཅད་ཕྱོགས་གཅིག་ཏུ་ཚང་སྟེ། ཤར་ན་རི་མཆོད་རྟེན་འདྲ་བ་ཡོད། བན་ཁོས་བང་བ་རི་ཡིན། ལྷོ་ན་རིན་པོ་ཆེ་སྤུངས་པ་འདྲ་བ་ཡོད།
གྲིབ་ཀྱི་རྒྱབ་རི་འདི་ཡིན། ནུབ་ན་རི་མཉྫིའི་སྟེང་ན་དུང་ཕོར་བཞག་པ་འདྲ་བ་ཡོད། སྟོད་ལུང་བྲང་ཕུའི་རི་ཡིན། བྱང་ན་རི་པདྨ་ཁ་ཕྱེ་བ་འདྲ་བ་ཡོད། དགེ་རེ་ལྷ་ཕུའི་རི་ཡིན།
གཞན་ཡང་ཉང་བྲན་འཕན་དཀར་གྱི་རི་ལ་དབུ་ལ་གདུགས། མལ་གྲོང་གི་རྒྱབ་རི་ལ་སྤྱན་ལ་ཉ། མདངས་མཁར་གྱི་བྲག་ལ་ལྗགས་ལ་པདྨ། གྲིབ་ཀྱི་འཁྱག་ཁྲོམ་

ལ་གསུང་ལ་དུང༌། རྫོང་བཙན་གྱི་རི་ལ་མགུལ་ལ་བུམ་པ། ཡུག་མའི་རི་ལ་ཐུགས་དཔལ་བེའུ། འཕན་དཀར་གྱི་རི་ལ་སྐུ་ལུས་རྒྱལ་མཚན། སྟོད་ལུང་བྲང་ཕུའི་སྤང་ལ་ཕྱག་ཞབས་འཁོར་ལོ་སྟེ། བཀྲ་ཤིས་པའི་རྟགས་བརྒྱད་ཚང་ཡོད་དོ།།
གཞན་ཡང་གར་པའི་ཇོ་མོ་ཟེ་ཟེ་ལ་ལྕགས་ཀྱི་གཏེར་ཁ། ར་ག་བྲག་ལ་ཟངས་ཀྱི་གཏེར་ཁ། ལ་དོང་གི་བྲག་ལ་དངུལ་གྱི་གཏེར་ཁ། ལྕགས་ཁ་རིའི་བྲག་ལ་གསེར་གྱི་གཏེར་ཁ་ཡོད་དོ། །ཤར་ན་སྟག་སྐྱ་བོ་དགའ་མོ་གདོང་འོག་མ།
ལྷོ་ན་གཡུ་འབྲུག་སྔོན་མོ་ཆུ། ནུབ་ན་བྱ་དམར་པོ་ཤུན་གྱི་བྲག་དམར་རྟེའུའི་གདོང་ཡིན། བྱང་ན་རུས་སྦལ་ནག་པོ་ཉང་བྲན་ཕ་བོང་ཁ་ཡིན། དེ་ལྟར་སྲིན་མོ་གན་རྐྱལ་དུ་ཉལ་བའི་ཡན་ལག་དང་ཉིང་ལག་རྣམས་ནོན་པར་བྱེད་པ་ལ།
མི་འགྱུར་བའི་གཟེར་བཅུ་གཉིས་ཟེར་ཏེ། དེ་ཡང་མཐའ་འདུལ་གྱི་གཙུག་ལག་ཁང་བཞི་ནི། གཡོ་རུ་ན་ཁྲ་འབྲུག སྤུ་རུ་ན་ཀ་ཚལ། གཡས་རུ་གཙང་འཕྲང་གི་ལྷ་ཁང༌།
གཙང་ན་གྲུམ་པ་རྒྱང་གི་ལྷ་ཁང༌། དེས་མ་ཐུབ་ན། ཡང་འདུལ་གྱི་ལྷ་ཁང་བཞི་བརྩིགས། ཀོང་པོ་བུ་ཆུའི་ལྷ་ཁང༌། འཁོན་མཐིང་གསེར་གྱི་ལྷ་ཁང༌། བྱམས་སྤྲིན་དགེ་རྒྱས་ཀྱི་ལྷ་ཁང༌། སྤྲ་དུན་ཙེའི་ལྷ་ཁང༌།
དེས་མ་ཐུབ་ན། རུ་ནོན་གྱི་ལྷ་ཁང་བཞི་རྩིགས་ཤིག དེ་ཡང༌། ཁམས་སུ་ཀློང་ཐང་སྒྲོན་མ། བུམ་ཐང་སྐྱེར་ཆུའི་ལྷ་ཁང༌། མཚལ་རིགས་ཤེས་རབ་སྒྲོན་མའི་ལྷ་ཁང༌། ཚངས་པ་རླུང་ནོན་གྱི་ལྷ་ཁང༌།
དེ་རྣམས་སྔོན་ལ་བཞེངས་ཤིག མ་གྲུབ་ནའང་ས་ཕུར་ཐོབ་ཅིག དེ་ལྟར་བྱས་ན། ཁྱོད་ཀྱིས་གཙུག་ལག་ཁང་བཞེངས་པ་ལ་འགལ་རྐྱེན་བར་ཆད་མེད་དོ། །གནམ་འཁོར་ལོ་རྩིབས་བརྒྱད། ས་པདྨ་འདབ་བརྒྱད།
ལོགས་བཀྲ་ཤིས་རྟགས་བརྒྱད། ས་ཡུལ་འདི་སྲིན་མོའི་སྙིང་ཐོག་རང་དུ་འདུག གོང་གི་རྟེན་འབྲེལ་དེ་རྣམས་རིམ་

པ་བཞིན་དུ་མཛོད། མཚོ་བསུབས་པའི་ཐོག་མ་ལ། ར་དཀར་མོ་ལ་ས་ཁོལ་ལ་བསུབས་ཤིག དེའི་སྟེང་དུ་ལྷ་ཁང་ལེགས་པར་བཞེངས་ཤིག ཕྲག་དོག་གི་ལོག་ལྟ་མ་མཛད་ཅིག ཅེས་རྒྱ་མོ་བཟས་བལ་མོ་བཟའི་གཡོག་མོ་ལ་ལེགས་པར་བསླབས་སོ།
།དེར་གཡོག་མོ་དེས་ཁྲི་བཙུན་གྱི་རྩར། འཕྲིན་གོང་འོག་འཛོལ་ཏེ། གོང་གི་སྐྱོན་སེལ་བ། ས་དགྲ་ནོན་པ། ཡོན་ཏན་ཡོད་པ། མཐའ་འདུལ་ཡང་འདུལ་གྱི་ལྷ་ཁང་བཞེངས་ནས། ཐབས་རྟེན་འབྲེལ་ལེགས་པར་བཤད་པ་རྣམས་བརྗེད།
དེར་ལྷ་ཁང་བཞེངས་པའི་ས་ཆ་གང་བཟང་བར་འདུག་དྲིས་པས། ཕྱོགས་མཐའ་དག་རྣམས་སུ་སྔོན་ལ་ལྷ་ཁང་བཅུ་གཉིས་བརྩིག་དགོས་ཟེར། ར་ལ་ས་ཁོལ་ལ་མཚོ་བསུབས། དེའི་སྟེང་དུ་ལྷ་ཁང་བཞེངས་ཟེར་གྱི་འདུག་བྱས་པས།
ཁྲི་བཙུན་ཐེ་ཚོམ་དུ་གྱུར་ཏེ། འོན་ཀྱང་གཡོག་མོས་ཟེར་བ་བཞིན། ར་ལ་ས་བཀལ་ནས་མཚོ་བསུབས་པས། བྱེ་བ་སྟོང་གི་ཆ་ཡང་ཟུབ་མ་འདོད་དོ། །དེར་རྒྱ་མོ་བཟས་ངན་བསླབས་པར་གོ་ནས་ཕྲག་དོག་སྐྱེས།
ཤིན་ཏུ་མ་དགའ་བར་གྱུར་ནས། རྒྱལ་པོ་ལ་ཡང་མ་ཞུས་པར། བློན་པོ་འགའ་ཞིག་གི་ཁ་ལ་ཉན་ནས། ལ་དོང་གི་ནེའུ་ཐང་ལ་སའི་དཔྱད་བཟང་བར་ཤེས་ནས། ལྷ་ཁང་རྨང་བཏིང་པས།
ཉིན་པར་བརྩིགས་པ་ཐམས་ཅད་ནུབ་མོ་ལྷ་འདྲེས་རྗེས་མེད་པར་བཤིག་འདུག་པས། ཁྲི་བཙུན་ཡི་མུག་ཅིང་སྡུག་བསྔལ་བར་གྱུར་ནས། རྒྱལ་པོ་ལ་ཞུས་པས། རྒྱལ་པོའི་ཞལ་ནས། ཁྱོད་སྡུག་བསྔལ་བར་མ་བྱེད། ང་ལ་གྲོས་འདྲི་ས་ཅིག་ཡོད་དོ་གསུངས་ཏེ།
དེའི་མཚན་མོ་རྒྱལ་པོས་ཡི་དམ་གྱི་ལྷ་ལ་གསོལ་བ་བཏབ་པས། ཡིད་དམ་གྱི་ལྷའི་ཐུགས་ཀ་ནས་འོད་ཟེར་ཞིག་འཕྲོས་ནས་མཚོ་ནང་དུ་ཐིམ་པར་གྱུར་ཏོ། །དེར་རྒྱལ་པོའི་ཐུགས་ལ་མཚོ་བསུབས་པའི་སྟེང་དུ་ལྷ་ཁང་བཞེངས་ན་

བཟང་བར་དགོངས་ནས། ཁྲི་བཙུན་ལ་རྒྱལ་པོའི་ཞལ་ནས། ཆིབས་སྒ་སྟོད་ཅིག་སང་ངེད་གཉིས་སྐྱོ་སངས་ལ་འགྲོའོ་གསུངས་སོ། །དེའི་སང་རྒྱལ་པོ་དང་བཙུན་མོ་གཉིས་མཚོ་འགྲམ་གྱི་ནེའུ་ཐང་ལ་སྐྱོ་སངས་ལ་བྱོན་ཏེ།
རྒྱལ་པོའི་ཞལ་ནས། ཁྲི་བཙུན་ལ། ཁྱོད་རང་གི་སོར་གདུབ་ཕུད་ལ་ནམ་མཁའ་ལ་གཏོར་ཅིག དེ་གར་བབས་པའི་ཐང་དུ་ལྷ་ཁང་བརྩིགས་པ་ཡིན་ནོ་གསུངས་པས། དེར་ཁྲི་བཙུན་གྱིས་ཡི་དམ་གྱི་ལྷ་ལ་སྨོན་ལམ་བཏབ་སྟེ།
སོར་གདུབ་ནམ་མཁའ་ལ་འཕངས་པས། འོད་ཟེར་གྱི་གོང་བུར་འདྲིལ་ནས་མཚོ་ནང་དུ་ལྷུང་བར་གྱུར་ཏོ། །དེར་ཁྲི་བཙུན་གྱི་བསམ་པ་ལ། མཚོའི་སྟེང་དུ་ལྷ་ཁང་བརྩིག་དགོས་ན། སྐྱེ་བ་འདི་ལ་གྲུབ་པ་མི་སྲིད་སྙམ་ནས།
རྟ་ཁ་ནས་བབས་ཏེ་སྡུག་བསྔལ་བར་བྱས་པ་དང༌། རྒྱལ་པོའི་ཞལ་ནས་ཁྱོད་མ་ངུ་བར་མཚོ་ནང་དུ་ལྟོས་ཤིག ཡོན་ཏན་དུ་མ་དང་ལྡན་པར་འདུག་གསུངས་སོ། །དེར་ཁྲི་བཙུན་གྱིས་མཆི་མ་ཕྱིས་ནས་བལྟས་པས།
མཚོའི་ནང་ན་འོད་ཟེར་སྣ་ཚོགས་ལས་གྲུབ་པའི་མཆོད་རྟེན་ཁྲི་འཕང་དགུ་ཡོད་པ་ཞིག་མཐོང་ངོ༌། །དེ་ལ་བརྟེན་ནས་མཚོ་ནང་ཐམས་ཅད་འོད་ཟེར་གྱི་དྲ་བས་འབྲེལ་ཏེ། ལྷ་ཁང་གི་རི་མོ་ལྟ་བུར་འདུག་པས།
ཁྲི་བཙུན་ཡིད་ཆེས་ཏེ། རྒྱལ་པོས་ཀྱང་ལྷ་ཁང་བརྩིག་གྲོགས་མཛད་པར་ཞལ་གྱིས་བཞེས་སོ། །དེའི་སང་རྒྱལ་པོ་བློན་པོའི་ཚོགས་དང་བཅས་པས་རོལ་མོ་དང་བཅས་ཏེ། ཙནྡན་གྱི་སྐུ་རང་བྱོན་གདན་དྲངས་ཏེ་མཚོ་འགྲམ་དུ་བྱོན་ནོ།
།དེར་མཚོའི་ཕྱོགས་བཞིར་ས་ཕུར་གདབ་བོ། ། དར་པོ་ཆེ་འཕྱར་ཏེ་སྨོན་ལམ་བཏབ། དེར་ཁྲི་བཙུན་གྱིས་བཻཌཱུརྱའི་ལྷུང་བཟེད་ལ་གསོལ་བ་བཏབ་པས་ཟས་ཆང་དཔག་ཏུ་མེད་པ་བྱུང་སྟེ།
བོད་འབངས་ཐམས་ཅད་ལས་ལ་བསྐུལ། སྐྱེ་ཆུ་སྦོ་བ་གདོང་ལ་བསྒྱུར། མཚོའི་ཕྱོགས་བཞིར་རྡོ་

བསྐྱེད་དུ་བཅུག་ནས། མཚོ་གྲུ་བཞིར་བཅོས་སོ། །མཚོའི་ཕྱོགས་བཞིར་རྡོ་དཔེ་ཆེན་པོ་མཚོའི་ནང་དུ་ལྷགས་པ་བཞི་བཞི་བྱས་ཤིང༌། རྒྱལ་པོས་རྡོ་དཔེ་དེ་རྣམས་ཀྱི་སྟེང་དུ་བྱོན་ནས། མཚོའི་དཀྱིལ་གྱི་འོད་ཟེར་གྱི་མཆོད་རྟེན་དེ་ལ་དམིགས་ཏེ་སྨོན་ལམ་བཏབ།
བློན་པོ་རྣམས་ཀྱིས་ཡི་གེ་དྲུག་པའི་སྒྲ་དང་བཅས་ཏེ། རྡོ་རྣམས་མཚོ་ནང་དུ་བསྐྱུར་བས། རྒྱལ་པོའི་སྨོན་ལམ་གྱི་མཐུ་ལ་བརྟེན་ནས། མཚོ་དེའི་དཀྱིལ་ནས་རྡོའི་མཆོད་རྟེན་ཁྲི་འཕང་གྲུ་བཞིར་ཡོད་པ་ཞིག་རང་ཐག་གི་ལྟེ་བ་ལྟ་བུར་ལྷུན་གྱིས་གྲུབ་སྟེ།
སྲ་ཞིང་བརྟན་ལ་མི་འགྱུར་བར་འདུག་པ་རྒྱལ་པོ་ཡབ་ཡུམ་བློན་པོའི་ཚོགས་དང་བཅས་པས་ལེགས་པར་གཟིགས་པས།
ཐམས་ཅད་ཡིད་ཆེས་ཤིང་མོས་པར་བྱས་སོ། །དེ་ནས་ཤིང་ཤུག་པའི་སྡོང་པོ་སྦོམ་ལ་རིང་བ་བཅུ་དྲུག་བཅད་ནས། རྩ་བ་ཕྱོགས་བཞིའི་རྡོ་དཔེ་ཆེན་པོ་རྣམས་ལ་གཏད། རྩེ་མོ་མཚོའི་དཀྱིལ་གྱི་རྡོའི་མཆོད་རྟེན་རང་བྱོན་ལ་གཏད་དེ།
གདུགས་ཀྱི་རྩིབ་མང་བཞིན་དུ་བྱས་སོ། །དེའི་སྟེང་དུ་ཤིང་གླ་བའི་སྡོང་པོ་སྦོམ་ལ་རིང་བ་མང་པོ་བཅད་ནས། དེའི་སྟེང་དུ་མིག་མངས་རིས་སུ་བྱས་སོ།
།དེ་ཡང་སྤྲུལ་པའི་དགེ་སློང་ཨ་ཀ་ར་མ་ཏི་ཤཱི་ལས། ཀླུའི་ཡུལ་དུ་རྫུ་འཕྲུལ་གྱིས་བྱོན་ཏེ། རྡོ་རྗེའི་འཇིམ་པ་བླངས་ཤིང་རྣམས་ལ་བྱུགས་པས། བསྐལ་པའི་བར་དུ་ཆུ་ནང་ན་གནས་ཀྱང་མི་རུལ་ཅིང༌།
མེས་ཀྱང་མི་ཚིག་ཅིང༌། བཅད་ཀྱང་མི་ཆོད་དོ། །དེའི་སྟེང་དུ་སྤང་ལེབ་བསྒྲིགས། དེའི་སྟེང་དུ་སོ་ཕག་བསྒྲིགས་ཏེ་ཁྲོ་ཆུས་བསྡམས། དེའི་སྟེང་ས་ཁོད་སྙོམས་པར་བྱས་ནས། དེ་ལྟར་ས་ཕོ་ཁྱི་ལ་འོ་ཐང་གི་མཚོ་བསུབས་པས་ལེགས་པར་ཚར་ཏེ།
ཆོས་རྒྱལ་དགུང་ལོ་ཉི་ཤུ་རྩ་གསུམ་གྱི་སྟེང་དུ། ལྷ་སའི་རྩིག་རྨང་བཏིང་པ་ལགས། ས་མོ་ཕག་ལ་ལྷ་ཁང་རྨང་བཏིང༌། རྐེད་པ་ཙམ་བརྩིགས་ཚར་

ནས་ཐམས་ཅད་དགའ་བར་གྱུར་པ་དང༌། སང་ཉིན་ལྷ་འདྲེས་བཤིག་འདུག་གོ ། ཡང་ཁྲི་བཙུན་སྡུག་བསྔལ་བར་གྱུར་ནས། རྒྱལ་པོའི་དྲུང་དུ་བྱུང་སྟེ། རྒྱལ་པོ་ཆེན་པོ་མཚོ་བསུབས་པའི་སྟེང་དུ་ལྷ་ཁང་བརྩིག་མི་བཏུབ་པར་འདུག་པ།
བདག་གི་ལྷ་ཁང་ལ་གཟིགས་དང་ཞེས་ཞུས་པས། རྒྱལ་པོའི་ཞལ་ནས། ཁྱོད་སྡུག་བསྔལ་མ་བྱེད་ཅིག ང་ལ་གྲོས་འདྲི་ས་ཞིག་ཡོད་དོ་གསུངས་སོ། །དེར་རྒྱལ་པོས་ཡི་དམ་གྱི་ལྷ་ལ་གསོལ་བ་བཏབ་པས།
ནམ་མཁའ་ནས་གཟུགས་མེད་པའི་སྒྲ་ཞིག་བྱུང་སྟེ༑ རྒྱལ་པོ་ཁྱེད་རང་གི་སྐུ་འབག་ཇོ་བོ་བཅུ་གཅིག་ཞལ་ཞིག་བཞེངས་ན། ཁྱེད་ཀྱི་ལྷ་ཁང་བཞེངས་པ་ལ་འགལ་རྐྱེན་མི་འབྱུང་བར་འགྱུར་རོ་ཟེར་ཏེ་མི་སྣང་བར་གྱུར་ཏོ།
།དེར་རྒྱལ་པོའི་ཞལ་ནས་བལ་པོའི་ལྷ་བཟོ་བ་ལ། ཁྱོད་ཀྱིས་ངའི་སྐུ་འབག་ཏུ་མིང་བཏགས་པའི། འཕགས་པ་བཅུ་གཅིག་ཞལ་ཞིག་བཞེངས་ནུས་སམ་གསུངས་པས། ནུས་ལགས་ཟེར་ཏེ། དེའི་བཟོ་རྒྱུ་ལ་ཙནྡན་སྦྲུལ་གྱི་སྙིང་པོའི་དུམ་བུ།
ཙནྡན་གོར་ཤི་ཥའི་དུམ་བུ། བྱང་ཆུབ་ཤིང་གི་ཡལ་ག རྒྱ་མཚོ་གླེའི་འཇག་མ། ཆུ་བོ་ནཻ་རཉྫ་རའི་བྱེ་མ། དབེན་གནས་ཆེན་པོ་བརྒྱད་ཀྱི་ས་ལ་སོགས་པ་རྒྱ་གར་ནས་སྤྱན་དྲངས་པའི་ངོ་མཚར་ཆེ་བའི་རྫས་མང་པོ་བསགས་ཏེ།
ལེགས་པར་བརྡར་ནས། བ་དམར་པོའི་འོ་མ་དང༌། ར་དཀར་མོའི་འོ་མ་ལ་སྦྱར་ཏེ༑ འཇིམ་པའི་ཕུང་པོ་ཆེན་པོ་ཞིག་བྱས། རྒྱལ་པོ་རིན་པོ་ཆེའི་ཁྲིའི་སྟེང་དུ་གཟིམས་པའི་དབུ་སྔས་སུ་བཞག་སྟེ།
རྒྱལ་པོས་ཡི་དམ་གྱི་ལྷ་ལ་གསོལ་བ་བཏབ་ནས། ངའི་ཡི་དམ་གྱི་ལྷ་འདི་ལ། སྤྱན་རས་གཟིགས་ལ་རིགས་མང་པོ་ཡོད་པ་ཇི་ལྟ་བུ་ཞིག་བཞེངས་དགོངས་པ་དང༌།
དེ་རྣམས་ཀྱི་ནང་ནས་བཅུ་གཅིག་ཞལ་ཡིད་བཞིན་གྱི་ནོར་བུ་ལྷག་པ་ཡིན་པས་བཞེངས་དགོས་དགོངས་པ་དང༌།

སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཉི་ཟེར་གྱི་རྡུལ་ཙམ་དུ་ལྷགས་ཏེ༑ འཇིམ་པའི་ཕུང་པོ་ལ་ཐིམ་པ་རྒྱལ་པོས་གཟིགས་པས། རྒྱལ་པོའི་ཐུགས་ལ། ངའི་ཡི་དམ་འདི་ལ་བྱིན་རླབས་ཅན་ཞིག་འབྱོན་པར་འདུག་གོ་དགོངས་ནས།
རིན་པོ་ཆེའི་ཁྲིའི་སྟེང་དུ་གཟིམས་སོ། །ནངས་པར་གུང་ལངས་པ་དང༌། བཅུ་གཅིག་ཞལ་ཡིད་བཞིན་གྱི་ནོར་བུ་རང་བྱོན་དུ་སྣང་སྟེ། ལྷ་བཟོས་བཞེངས་མ་དགོས་སོ། །དེ་ལ་རྩ་བའི་ཞལ་གསུམ་དཀར་པོ་རབ་ཏུ་འཛུམ་པ་ཞི་བའི་ཕྲིན་ལས།
དེའི་སྟེང་གི་ཞལ་གསུམ་གསེར་གྱི་མདོག་རྔམས་པའི་ཁྲོ་ཞལ་རྒྱས་པའི་ཕྲིན་ལས། དེའི་སྟེང་གི་ཞལ་གཉིས་བྱི་རུའི་མདོག་བཞད་པའི་ཁྲོ་ཞལ་དབང་གི་ཕྲིན་ལས།
དེའི་སྟེང་གི་ཞལ་གཉིས་ནག་པ་ཁྲོས་ཤིང་གདངས་པའི་ཁྲོ་ཞལ་དྲག་པོའི་ཕྲིན་ལས། དེའི་སྟེང་དུ་ཨ་མི་དྷེ་བ་ལི་ཁྲིའི་མདོག་ཅན་ཨ་མི་དྷེ་བ་མན་རྒྱལ་པོའི་སྐུ་ཚད་དང་མཉམ་པ། ཆོས་སྐུའི་རྩ་བའི་ཕྱག་བཅུའི་ཕྱག་མཚན་ནི།
དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་གཉིས་པ་ན་བགྲང་ཕྲེང༌། གསུམ་པ་ན་འཁོར་ལོ། བཞི་པ་ན་མཆོག་སྦྱིན། ལྔ་པ་ན་འོད་དཔག་མེད་བསྣམས་པའོ། ། གཡོན་གྱི་གཉིས་པ་ན་པདྨ་དཀར་པོ།
གསུམ་པ་ན་རིལ་བ་སྤྱི་བླུགས། བཞི་པ་ན་རིན་པོ་ཆེ། ལྔ་པ་ན་མདའ་གཞུ་བསྣམས་པའོ། །སྤྲུལ་པའི་ཕྱག་རྣམས་ནི་ལྷ་བཟོ་བས་བཞེངས། རང་བྱོན་དུ་བྱོན་དུས། རྩ་ཕྱག་བཅུ་པོ་ལས་མི་འདུག
ལོངས་སྤྱོད་རྫོགས་པའི་ཡན་ལག་སུམ་ཅུ་སོ་བརྒྱད་ཡོད་པ་ནི། གཡས་ཕྱོགས་ཀྱི་ཕྱག་བཅུ་དགུའི་རིམ་པ་བཞིན་དུ། དང་པོ་ན་རིན་པོ་ཆེ། གཉིས་པ་ན་ཞགས་པ། གསུམ་པ་ན་ལྷུང་བཟེད། བཞི་པ་ན་རལ་གྲི།
ལྔ་པ་ན་རྡོ་རྗེ། དྲུག་པ་ན་མེ་ཤེལ། བདུན་པ་ན་ཆུ་ཤེལ། བརྒྱད་པ་ན་གཞུ། དགུ་པ་ན་ལྕུག་མ། བཅུ་པ་ན་རྔ་ཡབ། བཅུ་གཅིག་ན་ཕུབ།

བཅུ་གཉིས་ན་བུམ་པ། བཅུ་གསུམ་ན་དགྲ་སྟ། བཅུ་བཞི་ན་ཕྲེང་བ། བཅོ་ལྔ་ན་པདྨ་སྔོན་པོ། བཅུ་དྲུག་ན་སྤྱི་བླུགས། བཅུ་བདུན་ན་ཉི་མ། བཅོ་བརྒྱད་ན་ཆུ་སྐྱེས་དཀར་པོ། བཅུ་དགུ་ན་འབྲས་ཀྱི་སྙེ་མ་འཛིན་པའོ།
།གཡོན་གྱི་ཡན་ལག་བཅུ་དགུའི་རིམ་པ་བཞིན་དུ། དང་པོ་ན་སྤྲིན་དཀར། གཉིས་པ་ན་སྤྱི་བླུགས། གསུམ་པ་ན་པདྨ། བཞི་པ་ན་རལ་གྲི། ལྔ་པ་ན་དུང༌། དྲུག་པ་ན་ཐོད་པ། བདུན་པ་ན་ཕྲེང་བ། བརྒྱད་པ་ན་དྲིལ་བུ།
དགུ་པ་ན་རྡོ་རྗེ། བཅུ་པ་ན་ལྕགས་ཀྱུ། བཅུ་གཅིག་ན་འཁར་གསིལ། བཅུ་གཉིས་ན་སངས་རྒྱས་སྤྲུལ་སྐུ། བཅུ་གསུམ་ན་ལྷ་ཁང༌། བཅུ་བཞི་ན་གླེགས་བམ། བཅོ་ལྔ་ན་འཁོར་ལོ། བཅུ་དྲུག་ན་སངས་རྒྱས་ཀྱི་སྐུ།
བཅུ་བདུན་ན་ཤིང་ཐོག བཅོ་བརྒྱད་ན་པདྨ་གེ་སར། བཅུ་དགུ་ན་རིན་པོ་ཆེ་བསྣམས་པའོ། །སྤྲུལ་པའི་ཉིང་ལག་སྟོང་ཐམ་པ་རབ་ཏུ་མཛེས་པ། ཕྱག་རེ་རེའི་མཐིལ་ན་ཡེ་ཤེས་ཀྱི་སྤྱན་རེ་རེ་ཡོད་པ།
ཕྱག་དང་ཞབས་ལ་གསེར་གྱི་གདུ་གུ་དང་སྦྲུལ་གྱིས་བརྒྱན་པ། ཁྲོ་ཞལ་རྣམས་ནི་སྤྱན་གསུམ་རེ་དང་ལྡན་པ། དབུ་སྐྲ་ཁམ་པ་གྱེན་ལ་འཁྱིལ་བ། སྐུ་ལུས་ལ་རིན་པོ་ཆེའི་རྒྱན་དུ་མས་བརྒྱན་པ།
འོད་དང་འོད་ཟེར་ཕྱོགས་བཅུར་འཕྲོ་བ། སྐུ་སྟོད་ལ་རི་དྭགས་ཀྱི་ལྤགས་པས་གཡོགས་ནས་ནུ་མ་གཡོན་པ་བཀབ་པ། མཚན་དང་དཔེ་བྱད་གྱིས་བརྒྱན་པ་ཞིག་འོད་དུ་ཁྲོང་ངེ་བྱོན་འདུག་པ་རྒྱལ་པོས་གཟིགས་པས་ཤིན་ཏུ་དགྱེས་པར་གྱུར་ཏོ།།
དེ་ནས་རྒྱལ་པོའི་ཞལ་ནས། བལ་པོའི་ལྷ་བཟོ་བ་ལ་ཁྱེད་ཀྱི་རྟེན་འདི། ངོ་མཚར་ཆེ་ལ་མགྱོགས་པ་ཞིག་བཞེངས་ཚར་འདུག་ནའང༌། རྒྱ་གར་ནས་བྱོན་པའི་ཙནྡན་གྱི་སྐུ་རང་བྱོན་འདི་དང༌།
སངས་རྒྱས་རབས་བདུན་གྱི་རིང་བསྲེལ་རྣམས་རྟེན་འདིའི་ཐུགས་ཀར་བཞུགས་སུ་འཇུག་རྒྱུ་ཡིན་ལགས་གསུངས་པས། ལྷ་བཟོ་བ་ན་

རེ༑ རྟེན་འདི་བདག་གིས་བཞེངས་པ་མ་ལགས། རང་བྱོན་དུ་གདའོ་ཞུས་པ་དང༌། དེ་མ་ཐག་ཏུ་སྐུ་གཡོས་པར་གྱུར་ཏེ། ཞབས་གཡོན་པའི་ཤམ་ཐབས་པུས་མོའི་གོང་དུ་བརྫེས། ཐུགས་ཀ་ནས་འོད་ཟེར་བྱུང་སྟེ། སངས་རྒྱས་ཀྱི་རིང་བསྲེལ་དང༌།
ཙནྡན་གྱི་སྐུ་རང་བྱོན་རྣམས་སྤྱན་དྲངས་ཏེ། ཐུགས་ཀར་ཡེ་ཤེས་སེམས་དཔའི་ཚུལ་དུ་བཞུགས་སོ། །ཨ་མི་དྷེ་བ་གཡོན་ཕྱོགས་སུ་ཅུང་ཡོ་བ་དང༌། ཤམ་ཐབས་ཀྱང་པུས་མོའི་གོང་དུ་ལུས་པ་རྣམས།
ཕྱི་རབས་སུ་ཡང་དེ་ལྟར་དུ་ཡོད་དོ། །དེ་ལ་ཙནྡན་སྦྲུལ་གྱི་སྙིང་པོ་དེ་དབུའི་སྲོག་ཤིང་དུ་གྱུར། བྱང་ཆུབ་ཀྱི་ཤིང་གཉིས་ཞབས་ཀྱི་སྲོག་ཤིང་དུ་གྱུར། སྔར་གྱི་རྫས་རྣམས་ལ་སྐུ་ལུས་སུ་གྱུར་ཏེ།
མེ་ཏོག་གཏོར་རོ། །དེ་ནས་བལ་པོའི་ལྷ་བཟོས་འཁོར་རྣམས་བཞེངས་པ་ནི། འཇིག་རྟེན་དབང་ཕྱུག་དང༌། ཁརྶ་པ་ཎི་དང་ཁྲོ་གཉེར་ཅན་དང༌། སྒྲོལ་མ་དང་འོད་ཟེར་ཅན་དང༌། དབྱངས་ཅན་མ་དང༌།
བདུད་རྩི་འཁྱིལ་བ་དང༌། དཔལ་རྟ་མགྲིན་རྣམས་བཞེངས་སོ། །དེར་བཀྲ་ཤིས་པའི་ལྟས་ཀྱིས་ཕྱོགས་ཐམས་ཅད་དུ་ཁྱབ་པར་གྱུར་ནས། ས་ཡང་རྣམ་པ་དྲུག་ཏུ་གཡོས་སོ། །དེར་རྒྱལ་པོ་ཡབ་ཡུམ་བློན་པོའི་ཚོགས་དང་བཅས་པས།
མཆོད་རྫས་དུ་མ་ཐོགས་ཏེ། སྨོན་ལམ་བཏབ་བོ། །དེ་ནས་རྒྱལ་པོའི་རྟེན་དེའི་དྲུང་དུ། ལྷ་ཁང་བརྩིག་པའི་འགལ་རྐྱེན་བཟློག་ཅིང། མཐུན་རྐྱེན་སྒྲུབ་པའི་གསོལ་བ་འདེབས་ཀྱིན་ཡོད་ཙ་ན།
ནུབ་ཕྱོགས་ཟླ་བ་ཚལ་གྱི་དུག་ཤིང་གི་སྡོང་པོ་རྐང་གཅིག་གི་རྩ་ན། འདྲེ་སྲིན་དང་མི་མ་ཡིན་མང་པོ་འཚོགས་ནས། ཁོང་རྣམས་ན་རེ། སྲོང་བཙན་སྒམ་པོ་ཟེར་བའི་མགོ་གཉིས་ཡོད་པ་འདིས། ངེད་རང་ཚོའི་འདུག་ས་བཤིག
རྒྱུ་སྲང་བཀབ། ངེད་རང་ཚོ་ཡང་ཁོའི་ལྷ་ཁང་བརྩིག་ཏུ་མི་འཇུག དགེ་བ་བྱེད་པའི་སྲོག་གཅོད། སད་སེར་བ་དང༌། ནད་

ཡམས་གཏོང་ཟེར་གིན་འདུག་པ་རྒྱལ་པོས་མཁྱེན་ནས་འཕགས་པ་ལ་གསོལ་བ་དྲག་ཏུ་བཏབ་པས། འཕགས་པ་བཞད་པའི་ཞལ་ནས་འོད་ཟེར་བྱུང་བ་མེ་རུ་གྱུར། ཁྲོས་པའི་ཞལ་ནས་འོད་ཟེར་བྱུང་བ་རྟ་མགྲིན་དང་བདུད་རྩི་འཁྱིལ་བ་གཉིས་སུ་གྱུར་ཏེ།
ཁྲོ་བོ་གཉིས་ཡེ་ཤེས་ཀྱི་མེ་དང་བཅས་པས་ཟླ་བ་ཚལ་གྱི་དུག་ཤིང་གི་སྡོང་པོ་ལ་བརྒྱབ། སྲན་ཕུང་དཀྱིལ་དུ་ཐོག་བབས་པ་བཞིན་བྱས་ཏེ། འདྲེ་ལ་ལ་ནི་བརྒྱལ། ལ་ལ་ནི་བོག
ལ་ལ་སྐད་ངན་འདོན་པར་གྱུར་ཏོ། །དེར་ཁྲོ་བོ་གཉིས་ཀྱིས་ཡེ་ཤེས་ཀྱི་མེ་དང་བཅས་པས་དེ་རྣམས་དེད་དེ། ཕྱིའི་རྒྱ་མཚོ་ཆེན་པོ་ལ་བསྒྲལ་ནས་ཕྱིར་མི་ལྡོག་པ་བྱས་སོ། །དེར་ཡེ་ཤེས་ཀྱི་མེ་ཟླ་བ་ཚལ་གྱི་བྲག་ལ་ཕོག་པས་བྲག་དེ་ལ་ཁརྶ་པ་ཎི་རང་བྱོན་དུ་བྱོན་པར་གྱུར་ཏོ།
།དེའི་སང་རྒྱལ་པོ་བློན་པོའི་ཚོགས་དང་བཅས་པས་རང་བྱོན་དེའི་དྲུང་དུ་བྱོན་ཏེ། མཆོད་པ་ཕུལ་ཞིང་སྨོན་ལམ་བཏབ་ནས། བསྟོད་པ་མཛད་པ།
སྤྱན་རས་གཟིགས་དབང་འཇིག་རྟེན་མགོན། །ཐུབ་པའི་དབང་པོས་སྤྱི་གཙུག་བརྒྱན། །སྐུ་མདོག་དཀར་གསལ་གངས་རི་འདྲ། །ཉོན་མོངས་མ་གོས་པདྨོ་བཞིན། །ཐུགས་རྗེ་ཆེ་ཞིང་མཐུ་ལྡན་པ།། སེམས་ཅན་ཉམ་ཐག་ཕོངས་རྒུ་ཡི།
།ནད་དང་སྡུག་བསྔལ་ཞི་མཛད་པ། །མགོན་དུ་གྱུར་ལ་ཕྱག་འཚལ་ལོ། །ཞེས་གསུངས་སོ། །རང་བྱོན་དེ་བྲག་ལ་གསལ་བར་བྱོན་ནའང༌། མ་འོངས་པའི་སེམས་ཅན་བསོད་ནམས་བསོག་པའི་ཕྱིར་དུ།
བལ་པོའི་ལྷ་བཟོས་གསལ་བར་བརྐོས་སོ། །དེ་ནས་ལྷ་ཁང་བརྩིགས་པ་ལ་བགེགས་མེད་པར་དགོངས་ནས། རྗེ་བློན་ཀུན་གྱིས་མཚོ་བསུབས་པའི་སྟེང་དུ་བྱོན། ས་གཞི་བྱིན་གྱིས་བརླབས་ནས་ཐིག་གདབ་བོ།
།དེའི་དུས་སུ་ཀླུའི་རྒྱལ་པོ་སངས་རྒྱས་བཅོམ་ལྡན་འདས་སྐུ་མདོག་དཀར་པོ་སྦྲུལ་གྱི་གདེངས་ཀ་ཅན། སྤྱན་གསུམ་

དང་ལྡན་པ་བྱོན་ཏེ། རྒྱལ་པོ་ལ་སྦྲུལ་ཞགས་དཀར་པོ་ཞིག་ཕུལ་ནས། རྒྱལ་ པོའི་ལྷ་ཁང་འདི་ལ་སྟོང་ཆུང་ངུའི་བར་གྱི་གནོད་པ་བྱུང་ན་ངས་སྲུངས་ཤིག ངའི་ གཟུགས་ཞིག་མཛོད་ཅིག་ཟེར་རོ། །ཡང་ཀླུའི་རྒྱལ་པོ་དགའ་བོ་བྱུང་ནས།
རྒྱལ་པོའི་ལྷ་ཁང་འདི་ལ་སྟོང་གསུམ་གྱི་བར་དུ་ཆུའི་གནོད་པ་བྱུང་ན་ངས་སྲུངས་ཤིག ངའི་གཟུགས་ཞིག་མཛོད་ཅིག་ཟེར་རོ། །ཡང་སྲིན་པོའི་རྒྱལ་པོ་ལངྐ་མགྲིན་བཅུ་བྱུང་ནས།
རྒྱལ་པོ་ལ་གསེར་གཞོང་པ་གང་ཕུལ་ནས། རྒྱལ་པོའི་ལྷ་ཁང་འདི་ལ་མེའི་གནོད་པ་བྱུང་ན་ངས་བསྲུང་ཞིང་ངའི་གཟུགས་ཞིག་མཛོད་ཅིག་ཟེར་རོ། ། ཡང་གནོད་སྦྱིན་ན་ག་ཀུ་བེ་ར་བྱུང་ནས། གསེར་གྱི་ཐགས་བཟངས་ཤིག་ཕུལ་ནས།
རྒྱལ་པོའི་ལྷ་ཁང་འདི་ལ་འབྱུང་བ་བཞིའི་གནོད་པ་བྱུང་ན་ངས་སྲུངས་ཤིག ངའི་གཟུགས་ཞིག་མཛོད་ཅིག་ཟེར་རོ། །ཡང་མ་ཧཱ་ཀཱ་ལ་བྱུང་ནས། རྒྱལ་པོའི་ལྷ་ཁང་འདི་ལ་མཐའ་དམག་དང་མི་མ་ཡིན་གྱི་གནོད་པ་བྱུང་ན་ངས་སྲུངས་ཤིག
ངའི་གཟུགས་ཞིག་མཛོད་ཅིག་ཟེར་རོ། །ཡང་དཔལ་ལྡན་ལྷ་མོ་བྱུང་སྟེ། ལྕགས་ཀྱི་བྲེ་བ་ཞིག་ཕུལ་ནས། རྒྱལ་པོ་ཁྱེད་ཀྱི་ལྷ་ཁང་འདི་ལ་མི་དང་མ་མོའི་གནོད་པ་བྱུང་ན་ངས་སྲུངས་ཤིག
ངའི་གཟུགས་ཞིག་མཛོད་ཅིག་ཟེར་རོ། །ཡང་བླ་མ་རྣམས་བྱོན་ཏེ། རྒྱལ་པོའི་ལྷ་ཁང་འདི་བླ་མའི་ལུགས་སུ་བཞེངས་ཤིག་གསུང་ངོ༌།། ཡང་སྔགས་པ་རྣམས་བྱུང་སྟེ། རྒྱལ་པོའི་ལྷ་ཁང་འདི་ངེད་སྔགས་པའི་ལུགས་སུ་བཞེངས་ཤིག་ཟེར་རོ།
།ཡང་བོན་པོ་རྣམས་བྱུང་སྟེ། རྒྱལ་པོའི་ལྷ་ཁང་འདི་བོད་འབངས་ཀྱི་ལུགས་སུ་བཞེངས་ཤིག་ཟེར་རོ། །དེར་རྒྱལ་པོ་ཤིན་ཏུ་དགྱེས་ནས་ཐམས་ཅད་ཞལ་གྱིས་བཞེས་སོ།
།དེར་རྒྱལ་པོས་བོད་འབངས་རྣམས་ལ་ཟས་ཆང་གིས་ཚིམས་པར་བྱས་ཏེ་ལས་ལ་བསྐུལ་ནས། ལ་ལས་སོ་ཕག་བཏང༌།

ལ་ལས་རྩིག་པ་བྱས། ལ་ལས་འཇིམ་པ་བཏང་སྟེ། འོག་ཁང་གི་རྩིག་པ་ཟིན་པར་བྱས་སོ། །ལྷ་སའི་རྩིག་རྨང་བཏིང་པ་མན། ཚལ་པ་ཀུན་དགའ་རྡོ་རྗེས་རབ་བྱུང་མཛད་པ་ཡན་ལ་ལོ་བདུན་བརྒྱ་དང་བཞི་བཅུ་ཞེ་ལྔ་འགྲོ་བ་རྟོགས་ལྡན་སྔོ་ཉལ་མ་གསུངས།
དེ་ནས་ཤིང་ཤུག་པའི་སྡོང་པོ་མང་པོ་བཅད་ནས། རྒྱལ་པོས་སྐུ་ལུས་ཀྱི་སྤྲུལ་པ་བརྒྱ་རྩ་བརྒྱད་མཛད་དེ། ལྷ་ཁང་གི་སྒོ་བསྲུང་སྟེ། ནང་དུ་ཤིང་བཟོ་བ་སྟེའུ་ཐོགས་པ་བརྒྱ་རྩ་བརྒྱད་དུ་སྤྲུལ་ནས་ཤིང་བཟོ་མཛད།
བསང་བུ་ཡང་བལ་མོ་བཟའ་མིན་པ་གཞན་གྱིས་མི་སྐྱེལ་ལོ༑ ༑དུས་ནམ་ཞིག་ཁྲི་བཙུན་ཡི་དམ་ལ་མཆོད་པ་འབུལ་བ་དང་དུས་འཛོམ་ནས། རྒྱལ་པོའི་བསང་བུ་གཡོག་མོ་ལ་བསྐུར་རོ།
།གཡོག་མོས་སྒོ་ཕྱེས་ནས་ཕྱིན་པས། རྒྱལ་པོ་མེད་པར་ཤིང་བཟོ་བ་ཆ་ལུགས་དབྱེར་མི་ཕྱེད་པའི་སྟེའུ་ཐོགས་པ་བརྒྱ་རྩ་བརྒྱད་དུ་འདུག་སྟེ། སེང་གེ་བརྒྱ་རྩ་བརྒྱད་ཀྱི་སྣའི་བཟོ་བྱེད་ཀྱིན་འདུག་པས།
བསང་བུ་གང་ལ་འདྲེན་ངོ་མ་ཤེས་པར་ཕྱིར་ལོག་ནས། བསང་བུ་བལ་མོ་ལ་གཏད་དོ། །དེར་གཡོག་མོའི་བསམ་པ་ལ། རྒྱལ་པོ་འདིས་སྤྲུལ་པ་མཁྱེན་ཟེར་བ་དེ་ཨེ་བདེན་བསམས་ནས། ཁྲི་བཙུན་རྒྱལ་པོ་ལ་བསང་བུ་འདྲེན་སོང་བའི་རྗེས་ལ༑
གཡོག་མོས་སྒོ་ཕག་ནས་བལྟས་པས་ཐམས་ཅད་སྤྲུལ་པར་འདུག་པ། ཧེ་ཧེ་ཟེར་བགད་པས། རྒྱལ་པོ་སྤྱན་ཡེངས་པ་དང་སྟེའུ་ཁ་འཆོར་བས་ཤིང་བཟོ་བ་ཐམས་ཅད་ཀྱི་སྟེའུ་ཁ་འཆོར་ནས།
སེང་གེ་རྣམས་སྣ་ཆད་དོ། །དེར་ཡང་ལ་ལས་ཀ་བ་བཅོས། ལ་ལས་གདུང་མ་གཞོག ལ་ལས་ལྕམ་གྲུ་བཞིར་བཅོས། ཡང་ལ་ལས་ཀ་བ་བཙུག ལ་ལས་གདུང་བཀལ། ལ་ལས་ལྕམ་བསྒྲིག ལ་ལས་སྤང་ལེབ་བཏང༌།
ཐོག་ཕུབ་ནས་མཛེས་པར་བྱས་སོ། ཇོ་བོ་རྗེའི་གཏེར་ཡིག་ཆེན་མོ་ན། ལྷ་སའི་འོག་ཁང་ལ་ཉིན་ཞག་གཉིས་ལ་ཟིན་པ་བྱས་ཟེར་བར་འདུག་སྟེ། ཐོག་ཕུབ་པ་དེར་འདུག དེ་ལྟར་རྒྱལ་

པོས་སྤྲུལ་པ་མཛད་པས། རྩིག་པ་ལ་ཉིན་ཞག་བཞི། ཤིང་བཟོ་ལ་ཉིན་ཞག་དྲུག ཐོག་འབུབ་པ་ལ་ཉིན་ཞག་གཉིས། དྲིལ་བས་ཉིན་ཞག་བཅུ་གཉིས་ལ། ར་སའི་འོག་ཁང་ཡོངས་སུ་རྫོགས་པར་ཟིན་པར་བྱས་སོ། །དེ་ཡང་སྒོ་བཞི་དཀྱིལ་འཁོར་རིས་སུ་བྱས་པས་བླ་མ་དགའ།
ཀ་བ་ཕུར་པ་རིས་སུ་བྱས་པས་སྔགས་པ་དགའ། ཟུར་བཞི་གཡུང་དྲུང་རིས་སུ་བྱས་པས་བོན་པོ་དགའ། རེའུ་མིག་རིས་སུ་བྱས་པས་བོད་འབངས་དགའ། གྱིས་ཟེར་བའི་གཟུགས་ཐམས་ཅད་བྱས་པས།
ཆོས་སྐྱོང་ཀླུ་དང་གནོད་སྦྱིན་སྲིན་པོ་ལ་སོགས་པ་རྣམས་དགའོ། །དེ་ཡང་དགའ་བཞི་འཕྲུལ་གྱི་ལྷ་ཁང་གི་སྒོ་ཡང་ནུབ་ཕྱོགས་བལ་པོའི་ཡུལ་དུ་གཏད་དོ། །དེའི་འཕྲོ་ལ་ཁྲི་བཙུན་གྱིས་བལ་པོའི་ཡུལ་ནས་རིག་བྱེད་ལ་མཁས་པའི་བཟོ་བོ་མང་པོ་བོས་ནས་སྟེང་ཁང་བཞེངས་སོ།
།ལྷ་སའི་སྟེང་ཁང་དང༌། ར་མོ་ཆེ་གཉིས་ལ་ཟླ་བ་བཅུ་གཉིས་རེ་འགོར་ཏེ་ལྷན་དུ་ཚར་རོ། །དེ་དང་དུས་མཉམ་དུ་རྒྱ་མོ་བཟས་ཀྱང་རྒྱ་ཡུལ་ནས་ཤིང་བཟོ་བ་དང༌།
ལྷ་བཟོ་བ་མང་པོ་བོས་ནས། རྒྱ་སྟག་ར་མོ་ཆེའི་ལྷ་ཁང་བཞེངས་ཏེ། ལྷ་ཁང་གི་སྒོ་ཤར་དུ་བསྟན་ནོ། །དེའི་བར་ལ་རྒྱལ་པོས་སྤྲུལ་པ་མཛད་ནས་མཐའ་འདུལ་དང༌།
ཡང་འདུལ་དང༌། རུ་གནོན་གྱི་ལྷ་ཁང་བཞེངས་པ་ནི། སྲིན་མོའི་དཔུང་པ་གཡས་གནོན་པའི་ཕྱིར། སྦུ་རུ་ཀ་ཚལ་མི་འགྱུར་བའི་ལྷ་ཁང་བཞེངས། དེའི་ཡན་ལག་ཏུ་གསེར་ཤང་གི་རྟིའི་ལྷ་ཁང་བཞེངས། དེའི་སྒྲུབ་པ་རྩེ་མོ་གདོང་གི་བྲག་ཕུག་ཏུ་བྱས་སོ།
།དཔུང་པ་གཡོན་གནོན་པའི་ཕྱིར། གཡོ་རུ་ཁྲ་འབྲུག་བཀྲ་ཤིས་བྱམས་སྙོམས་ཀྱི་ལྷ་ཁང་བཞེངས། དེའི་ཡན་ལག་ཏུ་ཙན་ཐང་གི་ལྷ་ཁང་བཏབ། དེའི་སྒྲུབ་པ་ཕུག་མོ་ཆེར་བྱས་སོ།
།དཔྱི་མགོ་གཡས་གནོན་པའི་ཕྱིར། གཡས་རུ་གཙང་འབྲང་བྱང་ཆུབ་དགེ་གནས་ཀྱི་ལྷ་ཁང་བཞེངས། དེའི་

ཡན་ལག་ཏུ་དགེ་དྲུང་གི་ལྷ་ཁང་བཏབ། དེའི་སྒྲུབ་པ་རྩེའི་བྲག་ཕུག་ཏུ་བྱས་སོ། ། དཔྱི་མགོ་གཡོན་གནོན་པའི་ཕྱིར་དུ། གྲུབ་པ་རྒྱལ་དྲི་མེད་རྣམ་དག་གི་ལྷ་ཁང་བཞེངས། དེའི་ཡན་ལག་ཏུ་འབྲེའི་ལྷ་ཁང་བཏབ།
དེའི་སྒྲུབ་པ་རྒྱང་གི་བྲག་ཕུག་ཏུ་བྱས་སོ། །དེ་ནས་ཡང་འདུལ་གྱི་ལྷ་ཁང་བཞི་བརྩིགས་པ་ནི། གྲེ་མོ་གཡས་གནོན་པའི་ཕྱིར། ཤར་སྟག་གི་མགོ་སྟེང་དུ། ཀོང་པོ་བུ་ཆུའི་ལྷ་ཁང་བཞེངས། གྲེ་མོ་གཡོན་གནོན་པའི་ཕྱིར།
ལྷོ་འབྲུག་གི་ཟེ་སྟེང་དུ། ལྷོ་བྲག་མཁོན་མཐིང་གི་ལྷ་ཁང་བཞེངས། པུས་མོ་གཡས་གནོན་པའི་ཕྱིར། ནུབ་ཕྱོགས་བྱ་དམར་པོའི་སྒལ་སྟེང་དུ། བྱམས་ཆེན་དགེ་རྒྱས་ཀྱི་ལྷ་ཁང་བཞེངས།
པུས་མོ་གཡོན་གནོན་པའི་ཕྱིར། བྱང་རུས་སྦལ་གྱི་དཔྲལ་སྟེང་དུ། པྲ་ངན་ཙེའི་ལྷ་ཁང་བཞེངས། དེས་ཀྱང་མ་ཐུབ་དོགས་ན། རུ་གནོན་གྱི་ལྷ་ཁང་བཞི་བཞེངས་ཏེ། ལག་མཐིལ་གཡས་གནོན་པའི་ཕྱིར།
ཁམས་སུ་གླང་ཐང་སྒྲོན་མའི་ལྷ་ཁང་མི་ཉག་གིས་ལག་དཔོན་བྱས་ནས་བཞེངས། ལག་འཐིལ་གཡོན་གནོན་པའི་ཕྱིར། ལྷོ་ཕྱོགས་སུ་བུམ་ཐང་སྐྱེར་ཆུའི་ལྷ་ཁང་ཐོ་དཀར་གྱིས་ལག་དཔོན་བྱས་ནས་བཞེངས། རྐང་མཐིལ་གཡས་གནོན་པའི་ཕྱིར།
ནུབ་དཔལ་ཁ་ཆེའི་གནས་སུ། མཚལ་རིག་ཤེས་རབ་སྒྲོན་མའི་ལྷ་ཁང་བལ་པོས་ལག་དཔོན་བྱས་ནས་བཞེངས། རྐང་མཐིལ་གཡོན་གནོན་པ་ལ། བྱང་ཕྱོགས་སུ་ཚངས་པ་རླུང་ནོན་གྱི་ལྷ་ཁང་ཧོར་སྦ་དཔལ་དབྱངས་ཀྱིས་ལག་དཔོན་བྱས་ནས་བཞེངས་སོ།
།གཞན་ཡང་ཤར་དུ་ཀ་ཆུ། ཀང་ཆུ། གླིང་ཆུ་གསུམ། ཉི་ཟླ་གཟའ་སྐར་གཏན་ལ་འབེབས་པའི་ཕྱིར་དུ་བཞེངས་སོ། །ལྷོ་རུ་སྙལ་སྣང་གྲོ་ལྷ་ཁང༌། གླིང་ཐང་གཉིས།
མེ་ལྷ་དྲང་སྲོང་བསྒྲུབས་ཏེ་མེའི་ཁ་གནོན་དུ་བཞེངས། ནུབ་ཏུ་གུ་ལང་ཤིང་ཁུན་གཉིས། བལ་བོད་ཀྱི་སོ་མཚམས་

བསྲུངས་ཏེ་ཆུའི་ཁ་གནོན་དུ་བཞེངས། བྱང་དུ་དགེ་རི་དང་དཔལ་རི་གཉིས། ལྷ་ཀླུ་འདྲེ་སྲིན་དམ་ལ་བཏགས་ཏེ་རླུང་གི་ཁ་གནོན་དུ་བཞེངས། དེ་རྣམས་བཞེངས་པའི་བྱིན་རླབས་ཀྱིས། ཉི་འོག་གི་རྒྱལ་ཁམས་ཟིལ་གྱིས་མནན་ཏེ།
ར་ས་འཕྲུལ་སྣང་གི་གཙུག་ལག་ཁང་བཞེངས་པ་ལ། འགལ་རྐྱེན་བར་ཆད་མེད་པར་ལྷུན་གྱིས་གྲུབ་པའོ། །དེ་ནས་ཁྲི་བཙུན་དང་ཀོང་ཇོ་གཉིས་ཀྱིས། ར་ས་འཕྲུལ་སྣང་གི་གཙུག་ལག་ཁང་དང༌། རྒྱ་སྟག་ར་མོ་ཆེའི་གཙུག་ལག་ཁང་གཉིས་ཀྱི་རི་མོ་གང་དང་སྤྱི་ཡོངས་སུ་རྫོགས་པ་རྣམས་ལ་ཟླ་བ་བཅུ་གཉིས་རེ་འགོར་ཏེ་ལྷན་དུ་ཚར་རོ༑
༑རྒྱལ་པོས་ཀྱང་མཐའ་འདུལ་ཡང་འདུལ་གྱི་གཙུག་ལག་ཁང་རྣམས་ཡོངས་སུ་རྫོགས་པ་ཚར་ཏེ།
སླར་ཁྲ་འབྲུག་ཏུ་ཕེབས་ནས། སངས་རྒྱས་ཀྱི་བསྟན་པ་རིན་པོ་ཆེ་ལ་བཀུར་སྟི་དང༌། ཕུ་དུད་དུ་མཛད་ནས། རབ་ཏུ་བྱུང་བའི་རྟགས་ཡོད་པ་ཙམ་ལ་ཡང༌། མགོའི་ཐོད་ལྟར་དུ་ཁུར་ཞིང་གུས་པས་ཕྱག་བྱེད་ལ།
ངའི་བློན་འབངས་རྣམས་ཀྱིས་ཀྱང་དེ་བཞིན་གྱིས་ཤིག་གསུངས་ཏེ། ཕྱི་རོལ་དུ་བྱོན་པ་དང༌། སྦྲུལ་བསད་པའི་སྡིག་བཤགས་སུ་བཞེངས་པའི་མཆོད་རྟེན་རྩེ་ལྔ་དེའི་དྲུང་ན༑ སྤྲང་བན་རྒན་པོ་གཅིག་བླ་གོས་ཧྲུལ་པོ་ཞིག་བཏིང་ནས་ཤིག་ཐུ་གིན་འདུག་པ་རྒྱལ་པོས་གཟིགས་པ་དང༌།
སྤྲང་བན་དེ་ལ་རབ་ཏུ་བྱུང་བའི་རྟགས་འདུག་པར་མཁྱེན་ནས། རྒྱལ་པོས་ཕྱག་མཛད་དོ། །དེར་རྒྱལ་པོའི་ཞལ་ནས།
བདག་ནི་རྒྱལ་ཁམས་ལ་དབང་ཐོབ་པའི་རྒྱལ་པོ་ཞིག་ཡིན་ནའང་མཐའ་འཁོབ་ཁ་བ་ཅན་གྱི་ལྗོངས་འདིར་སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུ་ཞིག་བྱེད་པར་འདོད་ནས། གཙུག་ལག་ཁང་མང་པོ་བརྩིགས། དེ་རྣམས་ཀྱི་ནང་དུ་སངས་རྒྱས་ཀྱི་སྐུ་གསུང་ཐུགས་ཀྱི་རྟེན་མང་པོ་བཞེངས་ནས་མཆོད་པ་བྱས།
རབ་ཏུ་བྱུང་བའི་

རྟགས་ཡོད་ཙམ་ལའང་ཕྱག་བྱེད་པར་དམ་བཅས་པ་ཡིན་པས་དེ་ངོ་མཚར་མི་ཆེའམ་གསུངས་པས། སྤྲང་བན་དེ་ལངས་ཏེ་བླ་གོས་ཧྲུལ་པོ་དེ་དཔུང་པ་ལ་གཟར་ནས། རྒྱལ་པོ་ཁྱེད་སངས་རྒྱས་ཀྱི་བསྟན་པ་ལ་དགོངས་ནས་རབ་ཏུ་བྱུང་བ་ལ་མོས་གུས་མཛད་དེ།
བདག་སྤྲང་བན་ལ་ཕྱག་མཛད་པ་དེ་ངོ་མཚར་ཆེ་སྟེ། ངའི་འདིའང་ངོ་མཚར་མི་ཆེའམ་གསུངས་ནས། མཆོད་རྟེན་རྩེ་ལྔ་དེ་ལག་པ་གཡས་པའི་སོར་མོ་ལྔའི་སྟེང་དུ་བླངས་ཏེ་བསྐོར་བ་གཅིག་བྱས་སོ།
།དེར་རྒྱལ་པོ་ཅུང་ཞིག་སྐྱེངས་པར་གྱུར་ནས། དབུའི་ལ་ཐོད་ཕུད་དེ། ཨ་མི་དྷེ་བའི་ཞལ་བསྟན་ནས། ཁྱེད་ཀྱི་དེ་ངོ་མཚར་ཆེ་སྟེ། ངའི་འདིའང་ངོ་མཚར་མི་ཆེའམ་གསུངས་པས། ཡང་སྤྲང་བན་དེས་བྲང་སྒོ་ཕྱེ།
མཚོན་ཆས་བྲང་གཤགས་ཏེ། ཀུན་རིག་རྣམ་པར་སྣང་མཛད་ཀྱི་ལྷ་ཐམས་ཅད་བྱང་ཁོག་ནང་དུ་བཞུགས་པ་བསྟན་ནས། རྒྱལ་པོ་ཁྱེད་ལ་ལྷ་གཅིག་ལས་མི་འདུག ང་ལ་འདི་ཙམ་ཡོད། འདི་ངོ་མཚར་མི་ཆེའམ་ཟེར་བས།
རྒྱལ་པོ་ཤིན་ཏུ་དགྱེས་ཤིང་དད་པར་གྱུར་ནས་མཆོད་གནས་སུ་མཛད་དོ༑ ༑དེར་རྒྱལ་པོའི་ཞལ་ནས། རབ་ཏུ་བྱུང་བ་རྣམས་ནི་བླ་གོས་ཧྲུལ་པོའམ་ཆ་ལུགས་དང་སྤྱོད་ལམ་ཅི་འདྲ་ནའང༌། ལོག་པར་ལྟ་བ་མ་བྱེད་པར་མོས་གུས་གྱིས་ཤིག
དཔེར་ན་འདི་ལྟ་བུའོ་ཞེས་ཞལ་གདམས་སོ། །མཐའ་འདུལ་ཡང་འདུལ་གྱི་ལྷ་ཁང་དང༌། འཕྲུལ་སྣང་ར་མོ་ཆེ་རྣམས་ལེགས་པར་བཞེངས་པའི་ལེའུ་སྟེ་བཅུ་བཞི་པའོ།།
།།བཅོ་ལྔ་པ། ལྷ་ས་གཉིས་དང༌། མཐའ་འདུལ་ཡང་འདུལ་གྱི་གཙུག་ལག་ཁང་ཚར་ནས་རབ་ཏུ་གནས་པར་མཛད་པའི་སྐོར། དེ་ནས་ཁྲི་བཙུན་དང་ཀོང་ཇོ་གཉིས་ཀྱིས་གཙུག་ལག་ཁང་ལེགས་པར་བཞེངས་པས་ཡོངས་སུ་རྫོགས་པར་

ཚར་ཏེ། རྒྱལ་པོ་སྤྱན་དྲངས་ནས། པོ་ཏ་ལའི་རྩེར་ཕེབས་སོ། །དེའི་སང་ཁྲི་བཙུན་གྱིས་གཙུག་ལག་ཁང་གཟིགས་པར་འབུལ་བ་ལ། སྤོས་དང་རོལ་མོ་སྣ་ཚོགས་པ་དང་བཅས་ཏེ། རྒྱལ་པོ་བློན་པོའི་ཚོགས་དང་བཅས་པ་འཕྲུལ་སྣང་དུ་སྤྱན་དྲངས་སོ༑
༑དེར་ཁྲི་བཙུན་གྱིས་ལྷ་ཁང་གི་སྒོ་ཕྱེས་ནས། རྒྱལ་པོ་ནང་དུ་བྱོན་པར་བཞེད་པ་ལ་མཐིལ་གྱི་ཞ་ལ་ཆུའི་མདོག་ལྟ་བུ། སྟེང་ཕྱོགས་ཀྱི་གཟུགས་བརྙན་ཐམས་ཅད་དེ་ལ་ཤར་བ་གཟིགས་པས།
སྔར་གྱི་མཚོ་འདི་བརྡོལ་འདུག་དགོངས་ནས། ནང་དུ་འབྱོན་མ་ནུས་པ་དང༌། ཁྲི་བཙུན་གྱིས་སོར་གདུབ་ཕུད་དེ་གཏོར་བས། ཁྱག་ཐོག་ཁར་རྡེའུ་བསྐུར་བ་བཞིན་ཁྲོལ་གྱིས་སོང་བ་དང༌། རྒྱལ་པོས་གཟིགས་པས་ཐུགས་ཆེས་ཏེ་ནང་དུ་བྱོན་ནོ།
།དེར་ཁྲི་བཙུན་ལ་ཁྱེད་ཀྱི་ལྷ་ཁང་འདི་འཕྲུལ་དུ་སྣང་ངོ་གསུངས། དང་པོ་ར་ལ་ས་བཀལ་ནས་མཚོ་བསྲུབས། དེ་ནས་རྒྱལ་པོས་འཕྲུལ་དུ་སྣང་ངོ་གསུངས་པས།
ར་ས་འཕྲུལ་སྣང་གི་གཙུག་ལག་ཁང་ཞེས་ཡོངས་སུ་གྲགས་སོ། །དེ་ལྟར་རྒྱལ་པོས་ལྷ་ཁང་ནང་གི་ངོ་མཚར་ཆེ་བ་རྣམས་གཟིགས་པས། འདི་ལྟ་སྟེ། ངོ་མཚར་འགྲན་མེད་རྒྱལ་བའི་གཞལ་ཡས་ཁང༌། ། ཡོན་ཏན་མཐའ་ཡས་རབ་ཏུ་མཛེས་པ་སྟེ།
།གཞི་མ་གྲུ་བཞི་ལྷུན་གྱིས་གྲུབ་པ་ལ།། ཟུར་ཆེན་བཞི་ནི་གཡུང་དྲུང་རིས་སུ་བྱས། །སྒོ་ཡི་རི་བཞི་དཀྱིལ་འཁོར་ལྟ་བུར་བཟོས། །མཐིལ་གྱི་ཞ་ལ་བཻཌཱུརྱ་ཡི་མདོག །སྟེང་གི་རི་མོ་ཉ་དང་ཆུ་སྲིན་རྣམས།།
མེ་ལོང་ནང་གི་གཟུགས་བརྙན་ཇི་བཞིན་ནོ། །སྟེང་འོག་གཉིས་ཀྱི་ཀ་བ་ཐམས་ཅད་ནི། །རབ་ཏུ་མཛེས་པ་རྡོ་རྗེ་ཕུར་པའི་བཟོ། །ཀ་གཞུ་གདུང་དང་གདུང་ཁེབས་མཆོད་རྟེན་བརྩེགས།
།བཟོ་ཡི་རྣམ་འགྱུར་ངོ་མཚར་འགྲན་ཟླ་མེད། །ཕྱི་ནང་གབ་སྤངས་ཀ་གཞུ་ཐམས་ཅད་ལ། །སྔོན་གྱི་སྒྲུང་བརྒྱུད་གསལ་བར་འབུར་

དུ་བརྐོས། །སྟེང་འོག་གཉིས་ཀྱི་མཐོངས་ཁའི་ལྕམ་སྣ་ལ། །སེང་གེ་དཀར་མོ་གཡུ་རལ་རྒྱན་དང་བཅས། །བརྒྱ་རྩ་བརྒྱད་ནི་མཆོང་བའི་ཚུལ་དུ་གཟིགས། །དེ་ཡི་སྟེང་དུ་མུ་ཏིག་དྲ་བ་ཅན། །གཡུ་པད་སྔོན་པོ་ཨིནྡྲ་ནཱི་ལའི་མདོག
།སྟེང་གི་རྩིག་པ་ཕ་གུ་དྲ་ཕྱེད་དང༌། །མདའ་ཡབ་པུ་ཤུ་རིན་ཆེན་རྒྱན་གྱིས་མཛེས། །འོད་ཟེར་སྟོང་ལྡན་གསེར་གྱི་གནྫི་ར། །སྣ་ཚོགས་དར་གྱི་ཅོད་པན་དུ་མ་དང༌། །རྔ་ཡབ་དྲིལ་བུ་གཡེར་ཁའི་རྒྱན་དང་བཅས།
ཁོར་ཡུག་ཀུན་ཏུ་ལྕགས་ཀྱི་ཐག་པས་སྦྲེལ། །དེ་ལྟར་ངོ་མཚར་དཔག་མེད་རྒྱན་བཀོད་པའི། །འོག་གི་བཙན་ཁང་དབུས་མའི་གཞལ་ཡས་ན། །འགྲོ་བ་སྐྱོབ་མཛད་སྐྱབས་སྦྱིན་ཕྱག་རྒྱ་ཅན།
།དེ་དུས་ཀྱི་གཙོ་བོ་དེ་སངས་རྒྱས་མི་འགྲོ་གསུང་བྱོན་ཡིན། མཚན་དཔེས་རབ་བརྒྱན་ཚོགས་གཉིས་དཔལ་གྱིས་བརྗིད། །སངས་རྒྱས་མར་མེ་མཛད་ནི་སྤྲུལ་སྐུ་ལ། །འཁོར་ནི་ཉེ་བའི་སྲས་བརྒྱད་བཞེངས་པས་བསྐོར།
ཁྲོ་བོ་གཉིས་ཀྱིས་སྒོ་སྲུང་མཛད་པ་གཟིགས། ། བཙན་ཁང་གཡས་ན་སངས་རྒྱས་འོད་དཔག་མེད། །ལི་ཁྲིའི་མདོག་ཅན་མཉམ་གཞག་ཕྱག་རྒྱ་ཅན། །ངོ་མཚར་དཔག་མེད་མཚན་དཔེའི་རྒྱན་གྱིས་མཛེས། །སྤྱན་རས་གཟིགས་དང་མཐུ་ཆེན་ཐོབ་ལ་སོགས།
།ཉེ་བའི་སྲས་བརྒྱད་འཁོར་གྱིས་བསྐོར་བ་ནི། །པད་ཟླའི་གདན་ལ་རྡོ་རྗེ་ཕྱེད་ཀྲུང་བཞུགས། །སྒོ་འགྲམ་གཡས་ན་གསང་བའི་བདག་པོ་ནི། །ནམ་མཁའི་མདོག་ཅན་རྡོ་རྗེ་མཁའ་ལ་ཕྱར།
།སྒོ་འགྲམ་གཡོན་ན་ཁྲོ་རྒྱལ་སྨེ་བརྩེགས་ནི། །བྱི་རུའི་མདོག་ཅན་གྲིབ་སེལ་ཚུལ་དུ་བཞུགས། །བཙན་ཁང་གཡོན་ན་རྗེ་བཙུན་བྱམས་པ་ནི། །ཆོས་ཀྱི་འཁོར་ལོ་བསྐོར་བའི་ཕྱག་རྒྱ་ཅན།
།གུར་གུམ་མདོག་ཅན་མཚན་དཔེའི་དཔལ་གྱིས་བརྗིད། །ཕྱི་ནང་མཆོད་པའི་ལྷ་མོས་བསྐོར་བ་ནི། །ངོ་མཚར་དཔག་མེད་རབ་མཛེས་འགྱིང་

བའི་ཚུལ། །པད་ཟླའི་གདན་ལ་རྡོ་རྗེ་ཕྱེད་ཀྲུང་བཞུགས། །བཙན་ཁང་ལྷོ་ན་མི་བསྐྱོད་རྡོ་རྗེ་ནི། །མཚན་དཔེས་རབ་བརྒྱན་ས་གནོན་མཉམ་གཞག་ཅན། །འོད་སྟོང་འབར་བ་གསེར་གྱི་ལྷུན་པོ་ལྟར། །རབ་ཏུ་བརྗིད་པའི་འཁོར་གྱིས་བསྐོར་བ་ནི༑
༑སྟོང་ཆེན་རབ་འཇོམས་ཞལ་གཅིག་ཕྱག་བཞི་མ། །སོ་སོར་འབྲང་མ་ཞལ་གཅིག་ཕྱག་དྲུག་ཡིན། །གཤིན་རྗེ་མཐར་བྱེད་ཞབས་དྲུག་བརྐྱང་བསྐུམ་ཚུལ། ། སྐུ་མདོག་མཐིང་ནག་ཞལ་དྲུག་ཤིན་ཏུ་ཁྲོས།
།ཕྱག་དྲུག་མཚོན་ཆ་དུ་མ་བསྣམས་པའོ། །ཤེས་རབ་མཐར་བྱེད་སྐུ་མདོག་དཀར་པོ་སྟེ། །ཞལ་བཞི་ཕྱག་བརྒྱད་བརྐྱང་བསྐུམ་ཚུལ་དུ་བཞུགས། །པདྨ་མཐར་བྱེད་པདྨ་རཱ་གའི་མདོག །ཞལ་གཅིག་ཕྱག་བཞི་རབ་ཏུ་ཁྲོས་པའི་ཚུལ།
།བགེགས་མཐར་བྱེད་ནི་མཐིང་ནག་རྔམས་པའི་ཚུལ། །ཞལ་གཅིག་ཕྱག་བཞི་བགེགས་དཔུང་འཇོམས་པར་མཛད། །སྒོ་འགྲམ་གཉིས་ན་རྣམ་སྲས་ཛཾ་བྷ་ལ། །སྐུ་མདོག་སེར་པོ་དབུལ་ཕོངས་སེལ་བའི་ཕྱིར།
། ཕྱག་གཡས་རིན་ཆེན་གཡོན་ན་ནེའུ་ལེ་འཛིན། །ཕྱི་སྒོའི་འགྲམ་གྱི་ཀླུ་ཡི་ཁང་པ་ན༑ ༑ཀླུ་ཆེན་གསུམ་ནི་ཞལ་གཅིག་ཕྱག་གཉིས་ཏེ། །སྦྲུལ་གྱི་གདེངས་ཀ་སེམས་དཔའི་སྐྱིལ་ཀྲུང་བཅས།
།སྐུ་མདོག་དཀར་དང་དམར་དང་དམར་སེར་ཡིན། །སྒོ་འགྲམ་གཡས་ཀྱི་གནོད་སྦྱིན་ཁང་པ་ན། །སྲིན་མོ་ལངྐ་མགྲིན་བཅུ་དབུ་དགུ་སྟེ། ། རྟ་མགོས་དཔང་བསྟོད་སྐུ་མདོག་མཐིང་གའོ། །གནོད་སྦྱིན་དྲི་ཟ་གཉིས་ནི་སྐུ་མདོག་དམར།
།ཞལ་གསུམ་ཕྱག་བཞི་སེམས་དཔའི་སྐྱིལ་ཀྲུང་བཅས། །སྒོ་ཁང་སྟེང་ན་སངས་རྒྱས་རབས་བདུན་ནི། །མཚན་དཔེས་རབ་བརྒྱན་སྤྲུལ་སྐུའི་ཚུལ་དུ་བཞུགས། །འོག་ཁང་ལོགས་ལ་རྒྱལ་བའི་སྐུ་གཟུགས་ནི།
།ལྷ་ཡི་རི་མོ་གང་ལ་ཅི་འདུལ་གླིང༌། །ཐུགས་རྗེ་ཆེན་པོ་འཇིགས་པ་བརྒྱད་སྐྱོབ་དང༌། །འཇམ་དབྱངས་

གཙོ་འཁོར་ལྔ་ཡི་ཞིང་བཀོད་དང༌། །བདེ་བ་ཅན་གྱི་ཞིང་གི་བཀོད་པ་གཟིགས། ། ལྷོ་ནུབ་གཡུ་དྲུང་ཁུག་ན་རིགས་གསུམ་མགོན། །ནུབ་ཕྱོགས་ཀ་ཚིགས་རྒྱལ་བ་རིགས་ལྔ་དང༌། །འགྲོ་དོན་མཐའ་ཡས་རྒྱལ་པོའི་མཛད་པ་བྲིས།
།དུས་གསུམ་སངས་རྒྱས་འཁོར་གྱིས་བསྐོར་བ་ནི། །ནུབ་བྱང་གཡུ་དྲུང་ཁུག་གི་རི་མོ་ཡིན། ། བྱང་དང་བྱང་ཤར་མཚམས་ཀྱི་རི་མོ་ལ། །ཐུབ་པའི་མཛད་པ་བཅུ་གཉིས་རྫོགས་པར་ཡོད། །ཤར་གྱི་ལོགས་ལ་སྒྲོལ་མ་སྤྱན་རས་གཟིགས།
།ཐུབ་པ་བདུད་འདུལ་སེམས་དཔའི་ཚོགས་དང་བཅས། །ཤར་ལྷོ་གཡུ་དྲུང་ཁུག་གི་རི་མོ་ལ། ། བཅོམ་ལྡན་སྨན་གྱི་རྒྱལ་པོའི་ལྷ་ཚོགས་བཞུགས། །སྒྲོལ་མ་རྟ་མགྲིན་དཀར་པོ་ལ་སོགས་པའི།
།བར་ཁང་ནང་གི་རི་མོ་ཕལ་ཆེར་ནི། །བེ་བུམ་བརྒྱ་དང་རྩ་བརྒྱད་ཇི་བཞིན་བྲིས། །སྣ་ཚོགས་ཚོན་གྱི་རི་མོ་ཁྲ་བ་སོགས། །དེ་རྣམས་རྒྱལ་པོས་གཟིགས་པས་དགྱེས་པར་གྱུར། །ཤར་ལྷོའི་ལྕོག་ལ་སེང་གི་གྲུ་སྐས་བྱས།
། གཡུང་དྲུང་ཁུག་དེར་དཔལ་ལྷའི་རྟེན་ཞིག་བཙུགས། །བཙན་ཁང་བྱང་མ་ངོ་མཚར་མཛེས་པ་ལ། །དེ་ན་ལྷ་ཡི་བདག་བཟུང་མི་འདུག་པས། །སྤྲུལ་པའི་རྒྱལ་པོ་དེ་ཡི་དགོངས་པ་ལ། །པོ་ཏ་རི་ནས་རང་བྱོན་བཅུ་གཅིག་ཞལ།
།ཤིང་རྟར་སྤྱན་དྲངས་རོལ་མོའི་རྒྱན་དང་བཅས། །བཙན་ཁང་བྱང་མར་བཞུགས་དགོས་དགོངས་པ་ལ། །དེ་ཡི་ནུབ་མོ་རང་བྱོན་གཙོ་འཁོར་རྣམས། །ལྷ་ཡི་རོལ་མོས་བསུ་བ་བྱས་ནས་ནི།
།རྫུ་འཕྲུལ་སྟོབས་ཀྱིས་མཁའ་ལ་གཤེགས་ནས་ཀྱང༌། །བཙན་ཁང་བྱང་མར་གདན་ཁྲི་མེད་པར་བཞུགས། །འཇིག་རྟེན་དབང་ཕྱུག་རྒྱན་གྱིས་མཛེས་པ་དང༌། །ཇོ་མོ་ཁྲོ་གཉེར་ཅན་དང་དབྱངས་ཅན་མ། །བདུད་རྩི་འཁྱིལ་བ་སྒོ་འགྲམ་གཡས་སུ་བཞུགས།
ཁརྶ་པཱ་ཎི་མགྲིན་པ་སྔོ་བ་དང༌། །རྗེ་བཙུན་སྒྲོལ་མ་ལྷ་མོ་

འོད་ཟེར་ཅན། །རྟ་མགྲིན་རྒྱལ་པོ་སྒོ་འགྲམ་གཡོན་དུ་བཞུགས། །དེ་ཡི་མོད་ལ་རི་དང་བཅས་པ་ཡི། །རྒྱ་མཚོའི་གོས་ཅན་རྣམ་པ་དྲུག་ཏུ་གཡོས། །ལྷ་རྣམས་ཀུན་གྱིས་མེ་ཏོག་ཆར་པ་ཕབ། །དེ་ནས་རྒྱལ་པོ་ཡབ་ཡུམ་བློན་པོའི་ཚོགས།
།དད་པའི་ཤུགས་ཀྱིས་མཆི་མས་གདོང་གཡོགས་ཤིང༌། །རང་རང་མཆོད་པའི་ཡོ་བྱད་ཐོགས་ནས་ནི། །རབ་གུས་གདུང་བས་ཕྱག་འཚལ་མཆོད་པ་འབུལ། །ཐུན་མོང་མཆོག་གི་དངོས་གྲུབ་ཐོབ་པར་གྱུར།
།འདི་ཡི་གཞི་བདག་བསྟན་པ་བསྲུང་བ་ལ།། ཀླུ་རྒྱལ་དགའ་བོ་དང་ནི་ཉེ་དགའ་བོ། །སྲིན་པོའི་རྒྱལ་པོ་ལང་ཀ་མགྲིན་བཅུ་དང༌། །གནོད་སྦྱིན་དྲི་ཟའི་ཚོགས་དང་ཀུ་བེ་ར། །མ་ཧཱ་ཀཱ་ལ་དཔལ་གྱི་ལྷ་མོ་སོགས།
།ལྷ་ཁང་བསྟན་པ་སྲུང་བའི་བདག་པོར་བསྐོས། །ཞེས་སོ། །དེ་ནས་རྒྱ་མོ་བཟས་ཀྱང༌། རྒྱལ་པོ་ར་མོ་ཆེར་གདན་དྲངས་ཏེ། ལྷ་ཁང་གཟིགས་སུ་ཕུལ་བས་ཤིན་ཏུ་དགྱེས་པར་གྱུར་ཏོ། །དེ་ནས་རྒྱལ་པོས་འཕྲུལ་སྣང་དང༌།
ར་མོ་ཆེ་གཉིས་ལ་རབ་ཏུ་གནས་པ་མཛད་པར་དགོངས་ནས། དགའ་སྟོན་གྱི་ཆས་རྒྱ་ཆེན་པོ་དང༌། མཆོད་པའི་ཡོ་བྱད་བསམ་གྱིས་མི་ཁྱབ་པ་བཤམས་ཏེ། གདུགས་དང་རྒྱལ་མཚན་དང༌། རོལ་མོ་སྣ་ཚོགས་པ་དང་བཅས་ནས།
དེ་ནས་རྒྱལ་པོས་དཀྱིལ་འཁོར་གྱི་སྟེང་དུ་བྱོན། ཕྱག་ཏུ་མེ་ཏོག་བཟུང༌། ཐར་མོ་སྦྱར་ཏེ་བདེན་པའི་ཚིག་བརྗོད་པ་ནི། རྐང་གཉིས་གཙོ་བོ་ཐུབ་དབང་ཤཱཀྱའི་སྲས། །གྲངས་མེད་སྤྲུལ་པས་འགྲོ་བའི་དོན་མཛད་པ།
།སྟོན་པ་བདེ་བར་གཤེགས་པ་ལ་སོགས་པའི། ། ཕྱོགས་བཅུའི་སངས་རྒྱས་རྣམས་ཀྱིས་བདེ་ལེགས་སྩོལ། །ཐབས་མཁས་ཐུགས་རྗེ་ལྡན་པའི་ཆུ་རྒྱུན་གྱིས། །གང་ལ་གང་འདུལ་སྨིན་ཅིང་གྲོལ་བར་མཛད།
།རྗེ་བཙུན་སྤྱན་རས་གཟིགས་དབང་ལ་སོགས་པ། །བྱང་ཆུབ་སེམས་དཔའ་རྣམས་

ཀྱིས་བདེ་ལེགས་སྩོལ། །རྣམ་དག་དྲི་མ་མེད་པ་རྒྱལ་བའི་བཀའ། །བསྡུ་བ་རྣམ་བཞིས་དམ་ཆོས་རྒྱས་མཛད་པའི། །རྒྱལ་སྲས་གནས་བརྟན་རབ་འབྱོར་ལ་སོགས་པའི། །འཕགས་པའི་ཉན་ཐོས་རྣམས་ཀྱིས་བདེ་ལེགས་སྩོལ།
།གཞན་ཡང་ཕྱོགས་བཅུའི་ཞིང་ཁམས་ཐམས་ཅད་ན། །འདས་དང་མ་བྱོན་ད་ལྟར་བཞུགས་པ་ཡི། །སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས། །གནས་འདིར་དབང་བསྐུར་བྱིན་གྱིས་བརླབ་ཏུ་གསོལ། །ཞེས་གསོལ་བ་བཏབ་པས།
སྐད་ཅིག་ཉིད་ལ་སངས་རྒྱས་དང་བྱང་ཆུབ་སེམས་དཔའ་དང་དཔའ་བོ་དང་དཔའ་མོ། དམ་པ་ཆོས་སྐྱོང་སྲུང་མ་དང་བཅས་པ་ཐམས་ཅད་ཉི་ཟེར་གྱི་རྡུལ་ཙམ་ལྷགས་ཏེ། སྤྲིན་དང་ན་བུན་བཞིན་དུ་འཐིབས་པར་གྱུར་ཏོ།
།དེ་ནས་སངས་རྒྱས་ཐམས་ཅད་ཀྱིས་མེ་ཏོག་གཏོར་ནས་བྱིན་གྱིས་བརླབས་པར་མཛད། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་ནས་རབ་ཏུ་གནས་པར་མཛད་དོ། ། ཚངས་པ་དང་བརྒྱ་བྱིན་ལ་སོགས་པའི་ལྷ་རྣམས་ཀྱིས་མེ་ཏོག་གི་ཆར་ཆེན་པོ་ཕབ་ཅིང༌།
ལྷའི་བུ་དང་བུ་མོ་རྣམས་ཀྱིས་ཀྱང་གདུགས་དང༌། རྒྱལ་མཚན་དང༌། བ་དན་དང༌། ལྷབ་ལྷུབ་དང༌། རིན་པོ་ཆེའི་ཕྲེང་བ་ལ་སོགས་པའི་རྒྱན་དུ་མ་དང༌། ལྷའི་རྔ་བོ་ཆེ་དང༌།
གླིང་བུ་དང༌། ཁར་རྔ་དང༌། ཅང་ཏེའུ་དང༌། རོལ་མོའི་ཚོགས་དུ་མ་འཁྲོལ་ཞིང༌། ལྷའི་སྤོས་དྲི་ཞིམ་པོ་རྣམས་ཀྱང༌། མ་ལ་ཡའི་རླུང་དལ་བུས་ཁྱེར་བ་ལྟར་ཕྱོགས་བཅུར་ཁྱབ་པས་དྲི་ཞིམ་མོ།
།ལྷའི་བུ་དང་བུ་མོ་དེ་རྣམས་ཀྱིས་མགྲིན་གཅིག་ཏུ་སྒྲ་ཕྱུང་སྟེ། སངས་རྒྱས་ཀུན་གྱི་དགོངས་པ་གཅིག་བསྡུས་པའི། ། སྤྱན་རས་གཟིགས་དབང་ཐུགས་རྗེའི་བདག་ཉིད་ཅན། །མཐའ་འཁོབ་ཡུལ་དེར་བསྟན་པ་རྒྱས་བྱའི་ཕྱིར།
།འཕགས་པ་ཁྱེད་ནི་མི་ཡི་བདག་པོར་འཁྲུངས། །རིག་

གཟུགས་ཡོན་ཏན་དཔལ་གྱིས་མངོན་པར་མཐོ། །སྲོང་བཙན་སྒམ་པོ་སངས་རྒྱས་སྤྲུལ་པའི་སྐུ། །ཆོས་རྒྱལ་ཁྱེད་ཀྱི་གཙུག་ལག་ཁང་གཉིས་ལ། །སངས་རྒྱས་རྣམས་ཀྱིས་རབ་ཏུ་གནས་པར་མཛད། །བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད།
།ལྷ་རྣམས་ཀུན་གྱིས་མཆོད་པ་རྒྱ་ཆེན་ཕུལ། །ནམ་མཁའ་ལ་ནི་མེ་ཏོག་ཆར་པ་ཕབ། །བར་སྣང་ལ་ནི་བདུག་སྤོས་སྤྲིན་བཞིན་གཏིབས། །ས་གཞི་ཐམས་ཅད་རིན་ཆེན་གཅལ་དུ་བཀྲམ། །སངས་རྒྱས་བསྟན་པའི་རྒྱལ་མཚན་ལེགས་པར་བཙུགས།
།དམ་པ་ཆོས་ཀྱི་རྔ་ཆེན་དམ་པ་བརྡུང༌། །དེ་རིང་མཁའ་ལ་ཆོས་ཀྱི་ཉི་མ་ཤར། །དེ་རིང་དཔལ་གྱིས་སྒྲོན་མེས་ཀུན་ལ་ཁྱབ། །དེ་རིང་རྒྱལ་པོས་དབང་བསྐུར་བྱིན་རླབས་ཐོབ།
།ཉི་མའི་འོད་ཀྱིས་མདྨོའི་ཁ་བྱེ་ལྟར། །དེ་རིང་བློ་ཡི་མུན་པ་རབ་ཏུ་བསལ། །དབུལ་པོས་ནོར་གྱི་གཏེར་ཁ་རྙེད་པ་བཞིན། ། ཆོས་རྒྱལ་བྱང་ཆུབ་སེམས་དཔའ་ཁྱེད་ཀྱིས་ནི། །ཐུགས་ཀྱི་དབང་པོ་དགའ་བདེས་ཚིམ་པར་མཛོད།
།ཅེས་ཟེར་ཏེ་མི་སྣང་བ་གྱུར་ཏོ། །དེ་ལྟར་འཕྲུལ་སྣང་གི་གཙུག་ལག་ཁང་དང༌། ར་མོ་ཆེའི་གཙུག་ལག་ཁང་གཉིས་ལ། རབ་ཏུ་གནས་པ་ལྷན་གཅིག་ཏུ་ལྷུན་གྱིས་གྲུབ་པར་མཛད་དོ།
།ཚུལ་དེ་ལྟ་བུའི་གསལ་ལ་ངོས་བཟུང་མེད་པ་མེ་ལོང་ནང་གི་གཟུགས་བརྙན་ལྟ་བུའམ། ཆུ་ནང་གི་ཟླ་བ་ལྟ་བུར། རྗེ་བློན་འབངས་དང་བཅས་པ་ཐམས་ཅད་ཀྱིས་མངོན་སུམ་དུ་མཐོང་བར་གྱུར་ཏེ། དགའ་ཞིང་མགུ་ལ་ཡི་རངས་བར་གྱུར་ཏོ།
།དེ་ལྟར་དགའ་སྟོན་རྒྱ་ཆེན་པོ་མཛད་ནས། བོད་འབངས་ཐམས་ཅད་དང་མཐུན་པར། གླུ་གར་ལ་སོགས་པ་ལྟད་མོ་བསམ་གྱིས་མི་ཁྱབ་པར་མཛད་དོ། །དེའི་དུས་སུ་རྒྱལ་པོ་དགའ་སྟོན་གྱི་གདན་སར་རིན་པོ་ཆེའི་ཁྲི་སྟེང་ན་བཞུགས་པ་ལས།
ཡར་ལ་བཞེངས་ཏེ། ཚངས་པའི་

དབྱངས་ལྟ་བུའི་གསུངས་ཕྱུང་ནས། རྒྱལ་པོ་དགྱེས་པའི་གླུ་བླངས་པ། །ཐུགས་རྗེའི་བདག་ཉིད་དཀོན་མཆོག་གསུམ། །ཐར་པའི་ལམ་སྟོན་སྤྱན་རས་གཟིགས། ། གུས་པས་ཡིད་ཀྱིས་གསོལ་བ་འདེབས། །བཀྲ་ཤིས་གླུ་ལ་དགོངས་སུ་གསོལ།
། དེ་རིང་མདུན་གྱི་ནམ་མཁའ་ལ། །སངས་རྒྱས་བྱང་ཆུབ་སེམས་དཔའ་རྣམས། ། སྤྲིན་ཕུང་ལྟ་བུར་བཞུགས་པ་མཐོང༌། །བཀྲ་ཤིས་རབ་གནས་ལྷུན་གྱིས་གྲུབ། ། ཚངས་པ་ལ་སོགས་ལྷ་རྣམས་ཀྱིས།
།སིལ་སྙན་རོལ་མོའི་སྒྲ་ཡང་འཁྲོལ། །མེ་ཏོག་པདྨའི་ཆར་བབ་པས། །བཀྲ་ཤིས་རབ་གནས་ལྷུན་གྱིས་གྲུབ། །སངས་རྒྱས་བསྟན་པའི་རྒྱལ་མཚན་བཙུགས། །ནག་པོའི་ཕྱོགས་ལས་རྣམ་པར་རྒྱལ། །བདུད་དཔུང་བཅོམ་པའི་མཐུ་དཔལ་གྱིས།
།བཀྲ་ཤིས་རབ་གནས་ལྷུན་གྱིས་གྲུབ། ། དམ་པ་ཆོས་ཀྱི་རྔ་ཆེན་བརྡུང༌། །དུག་ལྔའི་གཏི་མུག་རང་སར་ཞི། །དཀོན་མཆོག་གསུམ་གྱི་རྔ་སྒྲ་ཡིས། །བཀྲ་ཤིས་རབ་གནས་ལྷུན་གྱིས་གྲུབ།
།དེ་རིང་སྐྱིད་པའི་ཉི་མ་ཤར། །རང་དབང་མེད་པའི་དགའ་སེམས་སྐྱེས། །འདོད་རྒུའི་ལོངས་སྤྱོད་ཆར་བཞིན་བབས། །བཀྲ་ཤིས་རབ་གནས་ལྷུན་གྱིས་གྲུབ། །ཡི་དམ་ལྷ་ཡི་བཀྲ་ཤིས་ཀྱིས། །སྲོང་བཙན་སྒམ་པོ་བཀྲ་ཤིས་པས།
།བཀྲ་ཤིས་གླུ་རུ་བླངས་པ་ཡིན།། ང་ཡི་བོད་འབངས་རྣམས་ལ་བཀྲ་ཤིས་ཤོག །ཅེས་གསུངས་པ་དང༌། བཙུན་མོ་དང་བློན་པོ་བོད་འབངས་དང་བཅས་པ་ཐམས་ཅད་དགའ་ཞིང་མགུ་ལ་ཡི་རངས་པར་གྱུར་ནས།
རྒྱལ་པོ་ལ་ཕྱག་བྱས་ཤིང་མཆོད་པ་ཕུལ་ལོ། །དེ་ནས་ཡང་རྒྱལ་པོས་བྲག་ལྷ་ཀླུ་སྦུགས་སུ་ལྷ་ཁང་བཞེངས་ཏེ། རྟེན་གྱི་གཙོ་བོ་ཐུབ་པ་བྲག་ལྷ་མགོན་པོ། དེའི་གཡས་ན་ཤཱ་རིའི་བུ་དང༌། གཡོན་ན་མཽ་གལ་གྱི་བུ།
དེའི་གཡས་ན་བྱམས་པ། གཡོན་ན་སྤྱན་རས་གཟིགས་ཏེ། གཙོ་འཁོར་ལྔ་བྲག་ལ་གསལ་

བར་བྱོན་ནའང༌། མ་འོངས་པའི་སེམས་ཅན་བསོད་ནམས་བསོག་པའི་ཕྱིར་དུ། བལ་པོའི་ལྷ་བཟོས་འབུར་དུ་བརྐོས། བསྐོར་ཁང་བྲག་ལ་བརྐོ་བ་ལ། བོད་འབངས་རྣམས་ཀྱིས་ལེགས་པར་བརྐོས་ཏེ། ཚྭ་ལ་དྲུག་ཅུ་བེད་ཡོད་པའི་སྐབས་སུ༑
བྲག་ཕྱེ་བྲེ་རེ་ཕེད་པ་ལ། རྒྱལ་པོས་ཚྭ་བྲེ་རེ་བརྔན་པར་བྱིན། བྲེ་ཕྱེད་ཙམ་ཕེད་ཀྱང༌། བྲག་ཕྱེ་དང་ཚྭ་བརྗེ་པོ་བྱས་ཏེ། ལྷ་ཁང་དུ་ལྷའི་རི་མོ་ལ་སོགས་པ་ལེགས་པར་ཚར་ནས་རབ་ཏུ་གནས་པ་མཛད་དོ།
།ལྷ་ས་རྣམ་གཉིས་དང༌། མཐའ་འདུལ་དང་ཡང་འདུལ་གྱི་གཙུག་ལག་ཁང་ལ་སོགས་པ་ལེགས་པར་ཚར་ནས་རབ་ཏུ་གནས་པ་མཛད་པའི་ལེའུ་སྟེ་བཅོ་ལྔ་པའོ།། །།བཅུ་དྲུག ཕན་པ་དང་བདེ་བ་འབྱུང་བའི་ཕྱིར།
གཏེར་སྦས་པ་དང་བོད་འབངས་ཐམས་ཅད་ཆོས་ལ་བཀོད་པར་མཛད་པའི་སྐོར། དེ་ནས་རྒྱ་མོ་བཟའ་དང་བལ་མོ་བཟའ་གཉིས་ལ་སྲས་མ་འཁྲུངས་པར། ཞང་ཞུང་བཟའ་བྱ་བ་ཁབ་ཏུ་བཞེས། དེ་ལ་སྲས་མ་འཁྲུངས། དེས་ཐིམ་བུ་སྐོག་པའི་ལྷ་ཁང་བཞེངས།
འདི་ལྕགས་ཁ་ཁོང་ན་ཡོད། དེ་ནས་རུ་ཡོང་བཟའ་བྱ་བ་ཁབ་ཏུ་བཞེས། དེ་ལ་སྲས་མ་འཁྲུངས། དེས་མིག་མངས་ཚལ་གྱི་ལྷ་ཁང་བཞེངས། འདི་གོ་ཤ་གླིང་ན་ཡོད། དེ་ནས་མི་ཉག་བཟའ་བྱ་བ་ཁབ་ཏུ་བཞེས།
དེ་ལའང་སྲས་མ་འཁྲུངས། དེས་ཁ་བྲག་གསེར་གྱི་ལྷ་ཁང་བཞེངས། འདི་མཁར་སྣ་གདོང་ན་ཡོད། དེ་ནས་སྟོད་ལུང་མང་གི་ནང་ནས། མང་བཟའ་ཁྲི་ལྕམ་བྱ་བ་ཁབ་ཏུ་བཞེས། དེ་ལ་སྲས་གཅིག་འཁྲུངས་པར་ལུང་བསྟན་ཏེ།
ཟླ་བ་དགུ་ངོ་བཅུ་ལོན་པ་ན། སྲས་གུང་རི་གུང་བཙན་ཞེས་པ། རྒྱལ་པོའི་གདུང་བརྒྱུད་འགྲན་ཟླ་དང་བྲལ་བ་གཅིག་ལྕགས་མོ་སྦྲུལ་གྱི་ལོ་ལ་བྲག་ལྷ་བཀྲ་ཤིས་ཀྱི་གཞལ་ཡས་ཁང་དུ་འཁྲུངས་ཏེ།
བཙས་སྟོན་

རྒྱ་ཆེན་པོ་མཛད་ནས་ཐམས་ཅད་དགའ་བར་གྱུར་ཏོ། །ཡུམ་སྲས་དེ་གཉིས་ཀྱི་ཐུགས་དམ་དུ་ཡེར་པའི་གནས་རི་བྲག་གི་དབྱིབས་ནི་འཕགས་མ་སྒྲོལ་མ་བཞུགས་པ་འདྲ་བའི་པང་དུ་ལྷ་ཁང་དང་མཆོད་རྟེན་བཞེངས་ཏེ། རབ་ཏུ་གནས་པ་མཛད་ནས་ར་ས་འཕྲུལ་སྣང་གི་གཙུག་ལག་ཁང་དང༌།
བསྟན་པའི་སྲོག་རྩ་གཅིག་པར་ཡབ་ཀྱིས་སྨོན་ལམ་བཏབ་བོ། །དེ་ནས་རྒྱལ་པོས་བོད་འབངས་རྣམས་དགེ་བ་བཅུའི་ཁྲིམས་ལ་གནས་པར་མཛད་པའི་ཕྱིར་དུ།
སྐྲག་ཅིང་འཇིགས་པའི་ཁྲིམས་རར་འཆས་ཏེ། སངས་རྒྱས་ཀྱི་བསྟན་པ་ལ་གནོད་པ་བྱས་པ་དང༌། བོད་ཁྲིམས་ལས་འགལ་བ་བྱས་པ་རྣམས་ལ་ཆད་པ་གཅོད་པ་ཡིན་ནོ་ཞེས་བསྒྲགས་ནས་སྤྲུལ་པ་མཛད་དེ། མི་མ་ཡིན་རྣམས་ལ་བཅིང་བ་དང༌།
བརྡེག་པ་དང༌། མིག་འདོན་པ་དང༌། སྒྱིད་པ་གཅོད་པ་ལ་སོགས་པ་མཛད་དེ། དོན་ལ་གྲུབ་པ་མེད་ཀྱང༌། ཐམས་ཅད་དངངས་སྐྲག་བསྐྱེད་པའི་ཐབས་མཛད་ནས། དགེ་བཅུའི་ཁྲིམས་ལ་བཀོད་དོ།
།དེའི་ཚེ་ལི་ཡུལ་ལྕང་ར་སྨུག་པོ་ན། དགེ་ཚུལ་གཉིས་ཀྱིས་འཕགས་པ་འཇམ་དཔལ་ལོ་བརྒྱད་ཀྱི་བར་དུ་བསྒྲུབས་པས། མ་འགྲུབ་པར་ནམ་མཁའ་ནས་སྒྲ་བྱུང་སྟེ། དགེ་ཚུལ་ཁྱེད་གཉིས་དང་འཇམ་དབྱངས་ལས་འབྲེལ་མེད་པས་དངོས་གྲུབ་བརྙེས་པར་དཀའ།
ཁྱེད་གཉིས་ཀྱི་ལྷ་འཕགས་པ་སྤྱན་རས་གཟིགས་ཡིན་པས། འཕགས་པ་དེ་ད་ལྟ་བོད་ཁ་བ་ཅན་གྱི་རྒྱལ་ཁམས་ན༑ བོད་ཀྱི་རྒྱལ་པོ་རུ་སྐུ་སྤྲུལ་ཡོད། དེར་སོང་དང་ཞལ་དངོས་སུ་མཇལ་བར་ཡོད་དོ་ཞེས་ལུང་བསྟན་ཏེ་མི་སྣང་བར་གྱུར་ཏོ།
།དེ་ཐོས་པ་ཙམ་གྱིས་དགེ་ཚུལ་གཉིས་པོའི་ལུས་ཀྱི་བ་སྤུ་རབ་ཏུ་གཡོས་པར་གྱུར་ཏོ། །ལུས་དང་སྲོག་ལ་མི་བལྟ་བར་རྒྱགས་ཕྱེ་ཁུར་ནས་བོད་དུ་འོངས་སོ།
།དེར་སྟོད་ལུང་མདའ་བརྒལ་བའི་

འཕྲང་ལ་སླེབས་པ་དང༌། ཆུའི་འགྲམ་ན་མིའི་རོ་མགོ་མེད་པ་དང༌། མིག་མེད་པ་མང་པོ་བྱ་ཁྱིས་ཟ་གྱིན་འདུག་པ་མཐོང་ངོ༌། །དེར་དགེ་ཚུལ་གཉིས་ཐེ་ཚོམ་དུ་གྱུར་ཏེ༑ བོད་ཀྱི་མི་ལ་གཏམ་བྱས་ནས། རྒྱལ་པོ་གང་ན་བཞུགས།
རོ་འདི་རྣམས་ལ་ཅི་བྱུང་བ་ཡིན་བྱས་པས། བོད་ཀྱི་མི་ན་རེ། རྒྱལ་པོ་ལྷ་ས་ན་བཞུགས། རོ་འདི་རྣམས་ཁྲིམས་ལས་འགལ་བ་ལ་རྒྱལ་པོས་ཆད་པ་བཅད་པ་ཡིན་ཟེར་བས་དགེ་ཚུལ་གཉིས་ལོག་ལྟ་སྐྱེས་ཏེ།
སྤྱན་རས་གཟིགས་བདུད་དུ་འདུག་པ། མི་འདི་ཙམ་གསོད་པ། ངེད་རང་གཉིས་ལོག་ལ་འདོང་ཟེར་ཏེ་ལོག་གོ །དེར་རྒྱལ་པོས་ཁོང་གཉིས་ཀྱི་བསམ་པ་མཁྱེན་ནས། བློན་པོ་འབྲི་སེ་རུ་གོང་སྟོན་ལ། རྒྱལ་པོའི་ཞལ་ནས།
རྟ་ཞོན་ལ་མགྱོགས་པར་སོང་ཤིག སྟོད་ལུང་མདའ་ན་རབ་ཏུ་བྱུང་བའི་རྟགས་མགོ་ལ་སྐྲ་མེད་པ། གོས་ངུར་སྨྲིག་གྲུ་བཞི་གོན་པའི་མི་གཉིས་ངའི་དྲུང་དུ་འོང་རྒྱུ་ཡིན་པ་ལོག་ལྟ་སྐྱེས་ནས་ཕྱིར་ལོག་སོང་ཡོད་པས།
ཞི་བའི་ཐབས་ཀྱིས་འདིར་ཁྲིད་ཤོག་གསུང་ངོ༌། །དེར་བློན་པོས་རྗེས་ཟིན་ཏེ། ཁོང་གཉིས་ཤིན་ཏུ་སྐྲག་པར་གྱུར་པ་ལ། ཞི་བའི་གཏམ་སྨྲས་ནས་རྒྱལ་པོའི་དྲུང་དུ་ཁྲིད་འོངས་སོ།
། དེར་རྒྱལ་པོས་དགེ་ཚུལ་གཉིས་ལ་ཕྱག་མཛད་དེ། དེ་ནས་རྒྱལ་པོས་ཞལ་འཛུམ་པ་དང་བཅས་ཏེ། དགེ་ཚུལ་ཁྱེད་གཉིས་ཀྱིས་བོད་དུ་ཅི་ལ་འོང་གསུངས་པས། དགེ་ཚུལ་གཉིས་ན་རེ། ངེད་གཉིས་ལིའི་ཡུལ་ནས་འོངས་པ་ཡིན་ཏེ།
འཕགས་པ་འཇམ་དཔལ་ལོ་བརྒྱད་ཀྱི་བར་བསྒྲུབས་པས་མ་འགྲུབ་པར་ནམ་མཁའ་ནས་སྒྲ་བྱུང་སྟེ་ཁྱོད་གཉིས་ཀྱི་ལྷ་འཕགས་པ་སྤྱན་རས་གཟིགས་ཡིན་པས། འཕགས་པ་དེ་ད་ལྟ་བོད་ཁ་བ་ཅན་གྱི་རྒྱལ་ཁམས་ན་རྒྱལ་པོ་ཞིག་ཏུ་སྤྲུལ་ཡོད།
དེར་སོང་དང་ཞལ་དངོས་སུ་མཇལ་བར་ཡོད་གསུངས་པས། ངེད་གཉིས་ཀྱིས་ལུས་དང་

སྲོག་ལ་མ་བལྟས་པར་བོད་དུ་འོང་བ་ཡིན། ལམ་ཁ་ན་མི་རོ་མང་པོ་འདུག་པས་བོད་ཀྱི་མི་ལ་དྲིས་པས། རྒྱལ་པོས་ཁྲིམས་ལས་འགལ་བ་ལ་ཆད་པ་བཅད་པ་ཡིན་ཟེར་བས། ངེད་གཉིས་སྐྲག་ནས་ཕྱིར་ལོག་པ་ཡིན་ཟེར་རོ།
།དེར་རྒྱལ་པོས་ཁོང་གཉིས་ལ་བཟའ་བཏུང་གིས་ཚིམ་པར་བྱས་ནས། དབུའི་ཐོད་ཕུད་དེ། ཨ་མི་དྷེ་བའི་ཞལ་བསྟན་ནས། ང་ནི་བོད་ཀྱི་རྒྱལ་པོ་ཐུགས་རྗེ་ཆེན་པོ་ཡིན། ངས་རྒྱལ་སྲིད་བཟུང་ནས་ད་ལྟ་ཕན་ལ་སེམས་ཅན་ལ་ཕན་བཏགས་ནས།
ཐར་པ་བྱང་ཆུབ་ཀྱི་ལམ་ལ་འཁོད་པ་མ་གཏོགས། གནོད་པ་ཁབ་རྩེ་གང་ཡང་སྐྱེལ་མ་མྱོང༌། བོད་ཀྱི་མི་འདི་རྣམས་སྤྲེའུ་དང་བྲག་སྲིན་ལས་ཆད་པ་ཡིན་པས། དྲག་པོའི་སྤྲུལ་པ་བྱས་པ་ཡིན་གསུངས་ཏེ།
སེ་གོལ་བརྡབ་པས། རོ་རྣམས་འཇའ་ཡལ་བ་བཞིན་སོང་ངོ༌། །དེར་དགེ་ཚུལ་གཉིས་དད་ཅིང་གུས་པར་གྱུར་ཏེ། རྒྱལ་པོ་ཆེན་པོ་ངེད་གཉིས་ལམ་ཐག་རིང་ནས་དཀའ་བ་སྤྱད་འོངས་པ་ཆོས་གོ་སླ་བའི་ཕྱིར།
དོན་གསུམ་ལ་འདུས་པའི་གདམས་པ་ཞིག་ཞུ་ཞུས་པས། རྒྱལ་པོའི་ཞལ་ནས་དགེ་ཚུལ་གཉིས་ཉོན་ཅིག་ཆོས་ཐམས་ཅད་ཀྱི་རྩ་བ་ཧྲིལ་གྱིས་དྲིལ་ན་དོན་གསུམ་ལ་འདུས་ཏེ། ལུས་ཀྱི་སྒོ་ནས་སྲོག་གཅོད་པ་དང༌།
མ་བྱིན་པར་ལེན་པ་དང༌། མི་ཚངས་པར་སྤྱོད་པ་ལ་སོགས་པ་སྤངས་ཏེ། དཀོན་མཆོག་གསུམ་གྱི་དྲུང་དུ་ཕྱག་དང་བསྐོར་བ་གྱིས་ལ་བདེ་འགྲོ་མཐོ་རིས་ཐོབ་པའི་རྟེན་དུ་ཚུལ་ཁྲིམས་ཀྱི་ནོར་བུ་གཅེས་པར་འཛིན་ཅིག
བསླབ་པ་རིན་པོ་ཆེའི་རྒྱན་དང་ནམ་དུ་ཡང་མི་འབྲལ་བར་གྱིས་ཤིག ངག་གི་སྒོ་ནས་རྫུན་ཕྲ་མ། ཚིག་རྩུབ་མོ་སྨྲ་བ་ལ་སོགས་པ་སྤངས་ཏེ། སངས་རྒྱས་ཐམས་ཅད་ཀྱི་དགོངས་པ་གཅིག་ཏུ་བསྡུས་པའི་ངོ་བོ།
ཆོས་ཐམས་ཅད་ཀྱི་རྩ་བ་བསྡུས་པའི་སྙིང་པོ། དགེ་ལེགས་དང་ཡོན་ཏན་ཐམས་

ཅད་ཀྱི་གཏེར་མཛོད། ཕན་བདེའི་དངོས་གྲུབ་ཐམས་ཅད་ཀྱི་རྩ་བ། གསུང་མཆོག་ཡི་གེ་དྲུག་པ་ལ་བཟླས་བརྗོད་གྱིས་ཤིག ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་པར་ལྟ་བ་ལ་སོགས་སྤངས་ཏེ། དཀོན་མཆོག་གསུམ་ལ་སྐྱབས་སུ་འགྲོ་ཞིང༌།
ཁམས་གསུམ་རིག་དྲུག་ན་གནས་པའི་སེམས་ཅན་ཐམས་ཅད་རང་གི་ཕ་མར་མ་གྱུར་པ་གཅིག་ཀྱང་མེད་པས། དེ་རྣམས་ཀྱི་སྡུག་བསྔལ་བཟོད་ཐབས་མེད་པ་རྣམས་རང་གི་རྒྱུད་ཐོག་ཏུ་ལེན་པའི་འདུན་པ་དྲག་པོ་དང་བཅས་ཤིང༌།
རང་གི་ཕན་བདེ་གང་ཡོད་དེ་རྣམས་ལ་སྟེར་ལ། བདག་བས་གཞན་གཅེས་བསྒོམ་པའི་བསམ་པ་བཟང་པོ་དང་ལྡན་ཏེ། མདོར་ན་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་དང་སྐད་ཅིག་ཀྱང་མ་བྲལ་བར་གྱིས་ཤིག
ཆོས་བཟང་ལས་བསམ་བཟང་ལྷག་པ་ཡིན་ནོ། །དོན་འདི་གསུམ་དང་ལྡན་ན་ཚེ་གཅིག་ལུས་གཅིག་ལ་སངས་རྒྱས་པར་འགྱུར་རོ། །དོན་འདི་གསུམ་རང་རྒྱུད་ལ་མེད་ན། བཀའ་མདོ་རྒྱུད་ལུང་མན་ངག་ཐམས་ཅད་བློ་ལ་ཡོད་ཀྱང༌།
ཁ་ཆོས་ཡིན་ཞིང་སྙིང་པོ་མེད་གསུངས་སོ། །དེ་ནས་རྒྱལ་པོས་དགེ་ཚུལ་དེ་གཉིས་ལ་ཐུགས་རྗེ་ཆེན་པོའི་ཆོས་སྐོར་གསུམ་དང༌། མདོ་པདྨ་དཀར་པོ་དང༌། ཡི་གེ་དྲུག་པའི་ཕན་ཡོན་རྣམས་གསུངས་ནས།
ཐར་པ་བྱང་ཆུབ་ཀྱི་ལམ་ལ་འཁོད་པར་མཛད་དོ། །དེ་ནས་དགེ་ཚུལ་གཉིས་པོ། དགའ་ཞིང་མགུ་ལ་ཡི་རངས་པར་གྱུར་ནས། རྒྱལ་པོའི་ཞབས་ལ་ཕྱག་བྱས་ཏེ། འདི་སྐད་ཅེས་གསོལ་ཏོ།
།ཀྱེ་མ་ཆོས་རྒྱལ་སྤྲུལ་པའི་སྐུ།། ཨཱརྱ་པཱ་ལོ་ཐུགས་རྗེ་ཅན། །ཡུལ་དུ་འགྲོ་བས་སྐྱེལ་མ་ཞུ། །ཟེར་བས་རྒྱལ་པོའི་ཞལ་ནས། ཁྱེད་གཉིས་གེགས་མེད་པར་སྐད་ཅིག་ལ་ཡུལ་དུ་སླེབ་པར་འདོད་དམ་གསུངས་པས།
དགེ་ཚུལ་གཉིས་ན་རེ། ཅི་ནས་ཀྱང་དཀའ་ཚེགས་མེད་པར་

ཡུལ་དུ་སླེབ་པར་འདོད་ལགས་ཟེར་བས། རྒྱལ་པོས་ཁོང་གཉིས་ཀྱི་ཐུ་བར་བྱེ་མ་བྲེ་རེ་བླུགས་ནས་གསེར་འགྱུར་གྱི་བྱིན་གྱིས་བརླབས་ཏེ། ཁོང་གཉིས་ཀྱི་མགོ་ལ་ཕྱག་བཞག་ནས་ཡོ་བྱད་གང་ཡོད་སྔས་སུ་ཆུག་ལ།
ཁྱེད་རང་གཉིས་ཀྱི་ཡུལ་ཡིད་ལ་དྲན་པ་གྱིས་ལ་ཉོལ་ཅིག་གསུང་ངོ༌། །དེར་ཁོང་གཉིས་ཀྱིས་དེ་ལྟར་བྱས་ནས་ཉལ་བས་གཉིད་ཐུམ་པ་ཞིག་སོང་བ་དང༌། ཁོང་རང་གཉིས་ཀྱི་ཡུལ་ན་སླེབ་འདུག་གོ །ཐུ་བའི་བྱེ་མ་དེ་གསེར་དུ་སོང༌།
སྐྱེ་བ་ཕྱི་མར་དེ་གཉིས་ཀྱིས་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེ་ནས་སྲས་གུང་རི་གུང་བཙན་དགུང་ལོ་བཅུ་གསུམ་བཞེས་ནས། རྒྱལ་སྲིད་བཟུང་བཙུན་མོ་ཁབ་ཏུ་བཞེས་པས།
སྲས་མང་སྲོང་མང་བཙན་བྱ་བ་མེ་ཕོ་ཁྱིའི་ལོ་ལ་འཁྲུངས་སོ། །གུང་རི་གུང་བཙན་གྱིས་རྒྱལ་སྲིད་ལོ་ལྔ་བཟུང༌། དགུང་ལོ་བཅོ་བརྒྱད་བཞེས་དུས། པོ་ཏ་ལ་རུ་སྐུ་གཤེགས་སོ། །གུང་རི་གུང་བཙན་ཡབ་ཀྱི་གོང་དུ་འདས།
།དེ་ཡི་བང་སོ་དོན་མཁར་མདའ་རུ་བརྩིག །གྲལ་ནི་གནམ་རི་སྲོང་བཙན་གཡོན་ན་ཡོད། །མིང་ནི་གུང་ཆེན་གུང་རི་ལགས་སོ་སྐད། །དེ་ནས་སླར་ཡབ་རྒྱལ་པོས་རྒྱལ་སྲིད་བཟུང་སྟེ༑ བདེ་སྐྱིད་དང་ལྡན་པར་མཛད་དོ།
།དེ་ནས་ཡང་རྒྱལ་པོའི་ཐུགས་ལ་ངའི་ར་ས་འཕྲུལ་སྣང་གི་གཙུག་ལག་ཁང་དང༌། རྒྱ་སྟག་ར་མོ་ཆེའི་གཙུག་ལག་ཁང་གཉིས་ལ། སངས་རྒྱས་ཀྱི་བསྟན་པ་ཇི་སྲིད་གནས་ཀྱི་བར་དུ་ཡོན་ཏན་དཔག་ཏུ་མེད་པ་དང་ལྡན་དགོས་ཏེ།
རིན་པོ་ཆེའི་གླིང་ལྟ་བུ་སངས་རྒྱས་དང་བྱང་ཆུབ་སེམས་དཔའ་དང༌། དཔའ་བོ་དང༌། དཔའ་མོ་ཡེ་ཤེས་ཀྱི་མཁའ་འགྲོ་མ་རེ་ཡང་ཐ་མལ་པའི་གཟུགས་སུ་སྤྲུལ་ནས་རྒྱུན་དུ་གནས་པ་དང༌།
བོད་ཡུལ་གྱི་གཙུག་ལག་ཁང་ཐམས་ཅད་ལས་མངོན་པར་མཐོ་ཞིང་མཐའ་ཡས་པའི་ཡོན་ཏན་དུ་མ་

དང་ལྡན་པ། གདུལ་བྱ་ལོངས་སྤྱོད་ནམ་མཁའ་དང་མཉམ་ཤིང༌། གང་ལ་གང་འདོད་ཡིད་བཞིན་དུ་འབྱུང་བ། མཐའི་ནོར་ཐམས་ཅད་གནས་འདིར་འདུ་ཞིང༌། མཐའ་བཞི་ལས་རྣམ་པར་རྒྱལ་བ། བོད་ཡུལ་ན་འགྲན་ཟླ་དང་བྲལ་ཞིང༌།
འོད་དང་འོད་ཟེར་ཕྱོགས་བཅུར་ཁྱབ་པ། སྙན་པ་དང་གྲགས་པས་ནི་སའི་སྟེང་ཐམས་ཅད་ཁྱབ་སྟེ། བྱིན་རླབས་ནི་ཉི་ཟླའི་འོད་དང་མཚུངས། རིན་པོ་ཆེ་དང༌། ནོར་དང༌། འབྲུ་དང༌། གསེར་དང༌། དངུལ་དང༌།
དབྱིག་དང༌། རྒྱན་དང༌། གོས་དང༌། ཟང་ཟིང་གི་ལོང་སྤྱོད་ནི་ཆར་བཞིན་དུ་འབབ་པ། ཡོན་ཏན་དུ་མ་དང་ལྡན་པར་བྱེད་པ་ལ་སའི་ཡོན་ཏན་བལྟས་ནས་གཏེར་སྦེད་དགོས་ཏེ། དེ་ཡང་དཔེར་ན་ཡིད་བཞིན་གྱི་ནོར་བུ་འདོད་རྒུ་འབྱུང་བའི་རྒྱ་མཚོའི་འགྲམ་ན།
གྲོང་དང་གྲོང་ཁྱེར་ཅི་ཡོད་ཀྱང༌། དེའི་མཐུ་ལ་བརྟེན་ཏེ། འབྱོར་པ་དང་ལྡན་པ་ཡོད་པ་ལྟར། རིན་པོ་ཆེའི་གཏེར་ཡོད་པའི་གནས་དེར་ཡང༌། འབྱོར་པ་ལོངས་སྤྱོད་རང་བཞིན་གྱིས་འོང་བས།
མ་འོངས་པའི་བོད་འབངས་རྣམས་ཀྱི་དོན་དུ་གཏེར་སྦས་པ་ནི། ཀ་བ་བུམ་པ་ཅན་དང་ཉེ་བའི་སར། དམ་པ་ཆོས་ཀྱི་གཏེར་སྦས་སོ། །དེའི་ཡོན་ཏན་ནི་བོད་ཀྱི་ཡུལ་འདིར་མ་འོངས་པའི་དུས་སུ།
སངས་རྒྱས་ཀྱི་བསྟན་པ་ཉི་མ་ཤར་བ་བཞིན་འབྱུང་སྟེ། དམ་ཆོས་ལ་ལོངས་སྤྱོད་པར་འགྱུར་རོ། །ཀ་བ་ཤིང་ལོ་ཅན་དང་ཉེ་བའི་སར། །གསེར་དངུལ་རིན་པོ་ཆེའི་གཏེར་སྦས་སོ། །དེ་སྦས་པའི་ཡོན་ཏན་ནི།
མཐའི་ནོར་ཐམས་ཅད་དབུས་སུ་འདུ་ཞིང༌། གསེར་དངུལ་ལ་ལོངས་སྤྱོད་པར་འགྱུར་རོ། །ཀ་བ་སྦྲུལ་མགོ་ཅན་དང་ཉེ་བའི་སར། དྲག་སྔགས་མཐུའི་གཏེར་སྦས་སོ། །དེ་སྦས་པའི་ཡོན་ཏན་ནི། མཐའ་དམག་དང༌།
བགེགས་དང་ལོག་འདྲེན་ཐམས་ཅད་མི་འབྱུང་བར་འགྱུར་རོ། །ཀ་བ་སེང་མགོ་ཅན་དང་ཉེ་བའི་

སར། བྱོལ་སོང་ཕྱུགས་ཀྱི་གཡང་ཡིག་རྣམས་སྦས་སོ། །དེ་སྦས་པའི་ཡོན་ཏན་ནི། བཞོན་ཕྱུགས་འཕེལ་བ་དང༌། དཀར་ཐོག་བཅུད་དང་ལྡན་པར་འགྱུར་རོ། །རིན་པོ་ཆེ་རཏྣ་དེ་བ། གཟིའི་སྒྲོམ་བུར་བཅུག་ནས་དར་ཟབ་སྣ་ལྔས་དྲིལ་ལ་ཛམྦྷ་ལའི་འོག་ཏུ་སྦས་སོ།
།དེའི་ཡོན་ཏན་ནི། རྒྱན་དང༌། གོས་དང༌། ནོར་དང༌། འབྲུ་ལ་སོགས་པ་གང་ལ་ཅི་འདོད་པ་ཐམས་ཅད་འབྱུང་བར་འགྱུར་རོ། །རིན་པོ་ཆེ་སྟག་ཤ་དེ་བ་སྦྲུལ་གྱི་ལྤགས་པས་གཏུམས་ནས་ཀླུ་ཁང་དུ་སྦས་སོ།
།དེའི་ཡོན་ཏན་ནི། ལོ་ཕྱུགས་རྟག་ཏུ་ལེགས་ཤིང་ཆར་ཆུ་དུས་སུ་འབབ་སྟེ། ས་བདག་ཀླུའི་གནོད་པ་མི་འབྱུང་བར་འགྱུར་རོ། །བཻཌཱུརྱའི་ལྷུང་བཟེད་ཟས་སྣ་དཔག་ཏུ་མེད་པས་བཀང་སྟེ༑
གནོད་སྦྱིན་ཁང་པར་སྦས་སོ། །དེའི་ཡོན་ཏན་ནི། བཟའ་བཏུང་གི་ལོངས་སྤྱོད་གང་ལ་ཅི་འདོད་པ་ཐམས་ཅད་འབྱུང་ཞིང༌། ཟས་བཅུད་དང་ལྡན་པར་འགྱུར་རོ། །ར་སའི་གཙུག་ལག་ཁང་ལ་ཞིག་རལ་བྱུང་ན་གསོ་བ་དང༌།
མཆོད་པ་རྒྱུན་རིང་པོར་བྱ་བའི་ཕྱིར། གསེར་དང་དངུལ་དང་རིན་པོ་ཆེ་སྣ་ཚོགས་ལས་ཟངས་ཆེན་པོ་ཞིག་བཀང་སྟེ། དཀྱིལ་འཁོར་ཆེན་པོའི་འོག་ཏུ་སྦས་སོ། །ལས་དང་སྐལ་བར་ལྡན་པའི་གང་ཟག་ལ་སྨོན་ལམ་བཏབ་བོ།
།གཞན་ཡང་ས་ཆ་འོད་དང་ལྡན་པ་དང༌། ཆར་ཆུ་དུས་སུ་འབབ་སྟེ། འབྲུ་སྣ་སྨིན་པ། ཐན་པ་དང༌། སད་དང༌། སེར་བ་དང༌། བཙའ་དང༌། མུ་གེ་མི་འབྱུང་བ་དང༌། ནད་ཡམས་དང༌།
མཐའ་དམག་གི་གནོད་པ་མི་འབྱུང་ཞིང༌། དུས་དང་གནས་སྐབས་ཐམས་ཅད་དུ་བཀྲ་ཤིས་ཤིང༌། དགེ་ལེགས་ཀྱིས་ཁྱབ་པར་བྱ་བའི་ཕྱིར། རིན་པོ་ཆེ་གསེར་དངུལ་ལ་སོགས་པ་རྣམས་རིན་པོ་ཆེའི་སྣོད་དུ་དར་ཟབ་སྣ་ཚོགས་ཀྱིས་དྲིལ་ནས་བཅུག
གནོད་སྦྱིན་ཁང་པ་དང༌། ཀླུ་ཁང་དང༌། ལྷ་ཁང་གི་ནང་སྐོར་ཐམས་ཅད་

དུ་སྦས་སོ། །འདི་དག་ནི་ཟུར་ཙམ་ཡིན་གྱིས། གཏེར་སྦས་ལུགས་རྣམས་རྒྱས་པར་ཤེས་འདོད་ན། རྒྱལ་པོ་བཀའི་ཐང་ཡིག་ལ་གཟིགས་ཤིག དེ་ནས་རྒྱལ་པོའི་ཞལ་ནས། གཏེར་འདི་རྣམས་སྦས་པའི་ཡོན་ཏན་ནི། ངའི་གཙུག་ལག་ཁང་འདི་ལ་སྙན་པ་དང་གྲགས་པ་ནི་ཉི་ཟླས་སླེབས་པའི་གནས་སུ་ཁྱབ་སྟེ།
འཛམ་བུ་གླིང་ན་འགྲན་ཟླ་དང་བྲལ་བ་ཡིན་ནོ། །གདུལ་བྱ་དང་ཞབས་ཏོག་མཐའ་ནས་རྒྱས་ཏེ། མཐའ་མི་ཐམས་ཅད་དབང་དུ་འདུས་ནས།
དཔལ་འབྱོར་ནམ་མཁའ་དང་མཉམ་པ་ཡིན་ནོ། །མ་འོངས་པའི་དུས་སུ་ངའི་དབོན་སྲས་དང༌། བཙུན་མོ་བློན་པོ་བོད་འབངས་ཐམས་ཅད་ཀྱིས་གཙུག་ལག་ཁང་བཞེངས་པར་འདོད་ན། ངའི་ར་ས་འཕྲུལ་སྣང་གི་གཙུག་ལག་ཁང་འདིར་ས་ཕུད་དང༌།
རྡོ་ཕུད་བསྐྱལ་ནས་རབ་གནས་ལྷུན་གྱིས་གྲུབ་ཅིང་བདུད་དང་ལོག་འདྲེན་གྱི་བགེགས་མེད་པར་བཀྲ་ཤིས་ཤིང་ཡོན་ཏན་དུ་མ་དང་ལྡན་པར་འགྱུར་རོ་ཞེས་གསུངས་སོ། །དེ་ནས་རྒྱལ་པོས་ལྷ་ས་ནེའུ་ཐང་དུ་དབོན་སྲས་མང་སྲོང་མང་བཙན་གྱི་དབུ་ལ་ཕྱག་བཞག་ནས།
སྤང་སྐོང་ཕྱག་བརྒྱ་པ་དང༌། མདོ་པདྨ་དཀར་པོ་དང༌། དམ་ཆོས་ཟླ་བ་སྒྲོན་མ་དང༌། སྤྱན་རས་གཟིགས་ཀྱི་སྒྲུབ་སྐོར་བཤད་རྒྱུད་རྣམས་དང༌།
མ་འོངས་པ་གབ་པ་མངོན་དུ་ཕྱུང་བ་དང༌། ལྷ་སར་ཞབས་ཏོག་བྱས་པ། ཕྱག་དང་མཆོད་པ་བསྐོར་བ་བྱས་པ། མཐོང་ཐོས་དྲན་རེག་གི་ཡོན་ཏན་བསྟན་པ། ཕྱིའི་རག་གསོ་བ་དང༌། ནང་གི་ལྷ་ལ་ཞབས་ཏོག་བྱས་པ་ལ་ཕན་ཡོན་ཡོད་པ་རྣམས་ལེགས་པར་གསུངས་ཏེ།
སྲས་ཀྱིས་ཡི་གེར་བྲིས་ནས་གནོད་སྦྱིན་ཁང་པར་གཏེར་དུ་སྦས་སོ།། གཞན་ཡང་ང་ནས་གདུང་རབས་ལྔ་པ་ན། རྒྱལ་པོ་ཁྲི་དང་ལྡེ་ཞེས་བྱ་བ་འབྱུང་སྟེ། དེའི་དུས་སུ་རྒྱ་གར་ནས་པཎྜི་ཏ་མང་པོ་བྱོན་ནས་དམ་པའི་ཆོས་ཐམས་ཅད་

བསྒྱུར་ཞིང་ཡང་དག་པར་གཏན་ལ་འབེབས། གཙུག་ལག་ཁང་མང་པོ་བཞེངས། སངས་རྒྱས་ཀྱི་བསྟན་པ་དར་ཞིང་རྒྱས་པར་འགྱུར་ཏེ། རབ་ཏུ་བྱུང་བ་བསླབ་པ་གསུམ་གྱི་རྒྱན་གྱིས་རབ་ཏུ་མཛེས་པ། ངུར་སྨྲིག་གི་རྒྱལ་མཚན་གསོལ་བ་མང་པོ་འབྱུང་བར་འདུག་སྟེ།
ངའི་དབོན་སྲས་རྣམས་ཀྱི་དབུའི་མཆོད་གནས་བྱེད། འཚོ་བ་བླང་ནས་སྦྱོར་ཕན་བདེ་དང་དགེ་ལེགས་ཐམས་ཅད་འབྱུང་བར་འགྱུར་རོ་ཞེས་གསུངས་པས། བློན་པོ་མགར་གྱིས་དེ་མ་ཐག་ཏུ་ཟངས་ཀྱི་བྱང་བུ་ལ་བྲིས་ནས།
འཆིང་ཕུའི་དཀོར་མཛོད་དུ་སྦས་སོ། །གཞན་ཡང་ཕྱི་བློན། ནང་བློན། བོད་འབངས་ཀྱི་སྐྱེས་པ་དང་བུད་མེད། བྱིས་པ་ཡན་ལ་རིམ་པ་བཞིན་དུ་འཇིག་རྟེན་ལ་དགོས་པའི་ཞལ་གདམས་དཔག་ཏུ་མེད་པ་གསུངས་ནས།
ཐུགས་རྗེ་ཆེན་པོའི་བསྐྱེད་རིམ་གྱིས། ཡི་གེ་དྲུག་པའི་ཆོས་ལ་བཀོད་དོ། །འདི་ཡང་བློན་པོ་འབྲི་སེ་རུ་གོང་སྟོན་གྱིས། མ་འོངས་པའི་བོད་འབངས་རྣམས་ལ་ཕན་པའི་ཕྱིར་ཡི་གེར་བྲིས་བཞག་གོ
།གཞན་ཡང་རྒྱལ་པོ་ཉིད་ཀྱི་རྣམ་ཐར་རྣམས་ལ་རྒྱས་འབྲིང་གསུམ་དུ་མཛད། ཤོག་དྲིལ་གསུམ་བྱས་ནས་ཀ་བ་བུམ་པ་ཅན་གྱི་འོག་ཏུ་སྦས་ཏེ། ལས་དང་སྐལ་བར་ལྡན་པའི་གང་ཟག་ལ་སྨོན་ལམ་བཏབ་བོ།
།དེ་ནས་རྒྱལ་པོ་དང་བཙུན་མོའི་མཛད་པ་ཐམས་ཅད་ཡོངས་སུ་རྫོགས་ཏེ། བོད་ཁ་བ་ཅན་པའི་རེ་ཞིག་ལྟོས་པའི་ཕ་མ་ལྟ་བུ༑ འགྲོ་བ་སྒྲོལ་བའི་དེད་དཔོན་ལྟ་བུ། དགོས་འདོད་འབྱུང་བའི་ནོར་བུ་ལྟ་བུ།
མུན་པ་སེལ་བའི་སྒྲོན་མེ་ལྟ་བུ། ཉེ་རིང་མེད་པའི་ཉི་ཟླ་ལྟ་བུར་མཛད་དེ། ལས་ཐབས་མཁས་པས་ཕྱི་ན་དགྲ་མེད། བཀའ་དྲིན་བཟང་པོས་ནང་གི་འབངས་རྣམས་སྐྱོངས། མངའ་འོག་གི་བོད་འབངས་ཐམས་ཅད་འབྱོར་པ་དང་ལྡན་ཞིང༌།
དགའ་བདེ་ལ་ལོངས་སྤྱོད་དོ། །ཕན་པ་དང་བདེ་བ་ཐམས་ཅད་འབྱུང་བར་བྱ་བའི་

ཕྱིར། གཏེར་སྦས་པ་དང་བོད་འབངས་ཐམས་ཅད་ཆོས་ལ་བཀོད་པར་མཛད་པའི་ལེའུ་སྟེ་བཅུ་དྲུག་པའོ།། །།བཅུ་བདུན། རྒྱལ་པོ་ཡབ་ཡུམ་གྱི་མཛད་པ་ཡོངས་སུ་རྫོགས་ཏེ། རང་བྱོན་བཅུ་གཅིག་ཞལ་གྱི་ཐུགས་ཀར་ཐིམ་པའི་སྐོར།
ཨོཾ་མ་ཎི་པདྨེ་ཧཱུྃ། ལྷ་ཐུགས་རྗེ་ཆེན་པོ་ལ་ཕྱག་འཚལ་ལོ། །ཐུགས་རྗེ་ཆེན་པོའི་སྤྲུལ་པ་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་ལ། སྲས་གུང་སྲོང་གུང་བཙན་གྱིས། ནངས་པར་ཉི་མ་ཤར་བ་དང་དབུ་རྩེའི་ཡང་ཐོག་ཏུ་ཡབ་རྒྱལ་པོ་ཆེན་པོ་ལ་རང་གི་ན་བཟའ་ལ་བཞུགས་གདན་བྱས་ནས་ཞལ་ཟས་མང་པོ་དྲངས།
ཕྱག་དང་བསྐོར་བ་མང་དུ་བྱས་ནས་ཞུ་བ་འདི་སྐད་ཅེས་གསོལ་ཏོ། །ཨེ་མ་ཧོ། སངས་རྒྱས་ཀུན་གྱི་ཕྲིན་ལས།
།སྣང་བ་མཐའ་ཡས་ཀྱི་ཐུགས་རྗེ། །བདེ་བ་ཅན་གྱི་ཕོ་ཉ། །བོད་འབངས་ཡོངས་ཀྱི་སྐྱབས་གནས། །བདག་ཅག་ཀུན་ལ་ཐུགས་རྗེས་གཟིགས་པ་ཡི། །རྒྱལ་བའི་སྐུ་དང་ཐ་མལ་མཇལ། །ཟབ་མོའི་ཐུགས་དགོངས་སྣང་མོད་ཀྱང༌།
།ཆོས་ཉིད་དོན་གྱི་ཐུགས་རྗེ་དེ། རྒྱལ་བའི་ཐུགས་ལ་མི་གབ་པར། གབ་པ་མངོན་དུ་ཕྱུང་ནས་ནི། །རང་སྣང་ཡུལ་མེད་བསྟན་དུ་གསོལ། །བློ་འདས་བྱར་མེད་བསྟན་དུ་གསོལ། །མ་བཅོས་ངང་ནས་བསྟན་ནས་ཀྱང༌།
།བྱར་མེད་ངང་གིས་གནས་པ་ལ། །སྐུ་གསུམ་ཤུགས་ལས་འཆར་བ་ཡི། །བདག་ཅག་བློ་ལ་སྦྱར་དུ་གསོལ། །ཞེས་ཕྱག་འཚལ་ཏེ་ཞུས་པ་དང༌། དེར་ཡབ་རྒྱལ་པོས་བཀའ་སྩལ་པ། ལྷ་སྲས་ཆེན་པོ་ཉོན་ཅིགབདག་ནི་སངས་རྒྱས་ཀུན་གྱི་ཕྲིན་ལས་ཡིན།
།སྣང་བ་མཐའ་ཡས་དྲུང་དུ་དམ་ཡང་བཅས། །བྱང་ཆུབ་སེམས་ཀྱི་བོད་འབངས་དོན་ལ་འོང༌། །ང་དང་རྒྱལ་བ་གཉིས་སུ་མེད། །འགྲོ་བ་ང་ཡི་གདུལ་བྱ་ཡིན།
ཁྱེད་ཀུན་འཕགས་པའི་བྱིན་

རླབས་ཡིན། །རྒྱལ་བའི་དགོངས་རྒྱུད་ཟབ་མོ་རྣམས། །འཕགས་པའི་ལམ་སྟེག་ཡིན་མོད་ཀྱང༌། །ཆོས་ཉིད་དོན་གྱི་ཐུགས་རྗེ་དེ། །བློ་དམན་རྣམས་ལ་བསྟན་པར་མི་འོས་ཀྱང༌། །བརྩེ་བའི་སེམས་ཀྱིས་གབ་པ་མངོན་ཕྱུང་འདི།
།མ་རྟོགས་སྒྲོ་དང་སྐུར་བའི་གཞི། །སྐྱབས་མེད་རྣམས་ལ་ཡེ་གསང་ཆོད། །ཙིཏྟ་སྙིང་གི་དཀྱིལ་དུ་ཆོངས། །ཆོས་ཉིད་ཟད་པར་སྐྱེལ་བ་ཡང༌། །ང་ཡིས་ལེགས་པར་བསྟན་གྱིས་ཉོན།། སྣ་ཚོགས་དག་ཀྱང་རང་སྣང་ཡིན།
།ཡུལ་མེད་དེ་ནི་བློ་ལས་འདས། །བློ་འདས་དེ་ནི་བྱར་མེད་ཡིན། །ཇི་བཞིན་པ་ཡི་ངང་གནས་ཡིན། །གནས་པ་མེད་པར་ལྷོད་པའི་མཆོག །དེ་ལྟར་གོ་བའི་གང་ཟག་གིས། །མཐའ་བྲལ་སྤྲོས་པ་ཆོད་པ་ལ།
། ལྟ་བའི་མིང་དུ་བཏགས་པ་ཡིན། །རང་གསལ་འཛིན་པ་སྟོང་པ་ལ། །སྒོམ་པ་མིང་དུ་བཏགས་པ་ཡིན། །དོན་དང་བྲལ་བ་མེད་པ་ལ། །སྤྱོད་པ་མིང་དུ་བཏགས་པ་ཡིན། །སྤང་བླང་འཛིན་པ་ཞིག་པ་ལ། །འབྲས་བུ་མིང་དུ་བཏགས་པ་ཡིན།
།རྩོལ་མེད་འགྲོ་དོན་བྱེད་པ་ལ། །ཐུགས་རྗེ་མིང་དུ་བཏགས་པ་ཡིན། །དེ་ལ་སྐྱོ་དུབ་མེད་པ་ལ། །ཆེན་པོ་མིང་དུ་བཏགས་པ་ཡིན། །འགྲོ་དོན་མཛད་ཀྱང་སྐྱོན་མ་གོས། ། འཕགས་པ་མིང་དུ་བཏགས་པ་ཡིན།
།སྙིང་རྗེ་དབང་དུ་འདུས་པ་ལ། །རྒྱལ་པོ་མིང་དུ་བཏགས་པ་ཡིན། །འགྲོ་བའི་ཁ་ལོ་སྙོམས་པ་ལ། །སྲོང་བཙན་མིང་དུ་བཏགས་པ་ཡིན། །བློ་ལ་གང་ཕན་བཤད་པ་ལ། །གདམས་ངག་མིང་དུ་བཏགས་པ་ཡིན།
།བརྗེད་ཐོ་ཤུལ་དུ་བཞག་པ་ལ། །བཀའ་བརྒྱུད་མིང་དུ་བཏགས་པ་ཡིན།། འགྲོ་བ་དང་བ་འདྲེན་པ་ལ། །གཙུག་ལག་མིང་དུ་བཏགས་པ་ཡིན། །རྣམ་རྟོག་རང་སར་གྲོལ་བ་ལ། །སངས་རྒྱས་མིང་དུ་བཏགས་པ་ཡིན།
།འགྲོ་བ་ལམ་དུ་འཛུད་པ་ལ། །དམ་ཆོས་མིང་དུ་བཏགས་པ་ཡིན། །བྱར་མེད་བློ་ལ་སྦྱོར་བ་ལ། །

དགེ་འདུན་མིང་དུ་བཏགས་པ་ཡིན། །རྩོལ་མེད་རང་ལུགས་གནས་པ་ལ། །བྱར་མེད་མིང་དུ་བཏགས་པ་ཡིན། །ཐ་མལ་རྟོག་པ་བསྒྱུར་བ་ལ། །བསྐྱེད་རིམ་མིང་དུ་བཏགས་པ་ཡིན། །བློ་ཡི་ཁྲིད་ཐབས་སྣ་ཚོགས་པ། །ཆོས་སྤྱོད་མིང་དུ་བཏགས་པ་ཡིན།
།རྩ་བྲལ་ནང་དུ་ཤེས་པ་ལ། །གོ་བ་མིང་དུ་བཏགས་པ་ཡིན། །དོན་གོ་གཅིག་ལས་མེད་པ་ལ། །ཉག་གཅིག་མིང་དུ་བཏགས་པ་ཡིན། །དུ་མ་ངོ་བོ་གཅིག་པ་ལ། །ཆོས་སྐུ་མིང་དུ་བཏགས་པ་ཡིན།
།དག་སྣང་ལྷ་རུ་སྣང་བ་ལ། །ལོངས་སྐུ་མིང་དུ་བཏགས་པ་ཡིན། །སྣ་ཚོགས་ཐབས་ཀྱིས་འདྲེན་པ་ལ། །སྤྲུལ་སྐུ་མིང་དུ་བཏགས་པ་ཡིན། །རྟོག་མེད་རང་ས་ཟིན་པ་ལ། །མངོན་འགྱུར་མིང་དུ་བཏགས་པ་ཡིན།
།བཏགས་པ་ཐམས་ཅད་མིང་ཡིན་གྱིས། །མིང་ནི་འཛིན་པ་མེད་པར་ཞོག །བསམ་པ་ཐམས་ཅད་བློ་ཡིན་གྱིས། །བློ་ཡི་བྱེད་པ་ཞོག་ལ་སྤོང༌། །ཞོག་ཅེས་བྱ་བ་ཚིག་ཡིན་གྱིས། །ཚིག་གི་འཛིན་པ་བོར་ལ་ཐོང༌། །ཐོང་ཞེས་བྱ་བ་བློ་ཡིན་གྱིས།
།བློ་ཡི་བྱེད་པ་དབྱིངས་སུ་སྦོས། །སྦེད་པ་བྱ་བ་བཟང་རྟོག་ཡིན། ། བཟང་ངན་མེད་པར་ཁད་དེ་བ། །གབ་སྦས་མེད་པར་ལྷ་ངེ་བ། །འགྲོ་འོང་མེད་པར་གསལ་ལེ་བ། །སྤང་བླང་མེད་པར་ལྷུག་གེ་བ།
།ཕྱོགས་རིས་མེད་པར་ཕྱམ་མེ་བ། །བཏང་བཟུང་མེད་པར་ཁྱིལ་ལེ་བ། །གསལ་འགྲིབ་མེད་པ་ལྷང་ངེ་བ། ། བརྗེད་ཡེང་མེད་པར་ཏུར་རེ་བ། །གཏང་བཞག་མེད་པར་ཝལ་ལེ་བ། །བློ་ལས་འདས་པའི་ཡུལ་ལ་ལྟོས།
།ཚིག་ལས་འདས་པའི་དོན་ལ་ལྟོས། །བཟང་ངན་མེད་པའི་ཡུལ་ལ་ལྟོས། །ཕྱི་ནང་མེད་པར་སེམས་ལ་ལྟོས། །ཕོ་མོ་མེད་པའི་སེམས་ལ་ལྟོས། །གཉིས་འཛིན་བྲལ་བའི་དོན་ལ་ལྟོས། །དོན་ཞེས་བྱ་བ་བློ་ལས་འདས།
། འདས་པའི་རྗེས་སུ་མ་འབྲང་བར། །བློ་ཚིག་བྲལ་བའི་ངང་ལ་ལྟོས། །བལྟས་པས་

མཐོང་བའི་ཡུལ་མེད་ཀྱིས། །མ་བལྟས་བཞག་པས་ཆོས་ཉིད་མཐོང༌། །མ་བསྒྲུབ་བཞག་པས་སེམས་ཉིད་གྲུབ། །མ་བཟུང་མ་གློད་རང་སར་གྲོལ། །དེ་ལྟར་མཐོང་བའི་གང་ཟག་ལ། །འཁོར་འདས་གཉིས་སུ་ངས་མ་མཐོང༌། །དགེ་སྡིག་གཉིས་སུ་ངས་མ་མཐོང༌།
།བཟང་ངན་གཉིས་སུ་ངས་མ་མཐོང༌། །རྟག་ཆད་གཉིས་སུ་ངས་མ་མཐོང༌། །ཕོ་མོ་གཉིས་སུ་ངས་མ་མཐོང༌། །བདེ་སྡུག་གཉིས་སུ་ངས་མ་མཐོང༌།། ཡིན་མིན་གཉིས་སུ་ངས་མ་མཐོང༌། །ཉེ་རིང་གཉིས་སུ་ངས་མ་མཐོང༌།
།མཐོ་དམན་གཉིས་སུ་ངས་མ་མཐོང༌། །གསལ་འགྲིབ་གཉིས་སུ་ངས་མ་མཐོང༌། ། མཐོང་བ་མེད་པའི་རང་ཉིད་ནས། །སྣ་ཚོགས་ཤར་བ་རང་ཉིད་ཡིན། །སྣ་ཚོགས་འགག་པ་མེད་པར་ཞོག །སྣ་ཚོགས་འཛིན་པ་མེད་པར་ཞོག
།སྣ་ཚོགས་སྤང་བླང་མེད་པར་ཞོག །སྣ་ཚོགས་འཛིན་བྲལ་ཆོས་སྐུ་ཡིན། །མ་འགགས་གསལ་བ་ལོངས་སྐུ་ཡིན། །སྣ་ཚོགས་བྲལ་བ་སྤྲུལ་སྐུ་ཡིན། །ཐ་མལ་རྟོག་མེད་ཆོས་སྐུ་ཡིན།། ཆོས་ཉིད་འདོད་པ་ཐ་མལ་ཡིན།
།བློ་ལས་འདས་པ་དེ་ཉིད་ཡིན། །འདོད་པ་བྲལ་ན་དོན་དང་བྲལ། །གཉིས་འཛིན་གྲོལ་ན་གནས་སུ་རྟོགས། །སྤང་བླང་མེད་ན་དངོས་གྲུབ་ཐོབ། །འགྲོ་དོན་བྱེད་ན་ཕྲིན་ལས་རྫོགས།
།བློ་ཐག་ཆོད་ན་འགྲོ་སར་ཕྱིན། །ཕྱིན་པ་མེད་ན་བརྡོལ་བ་ཡིན། །དེ་ལྟ་བུ་ཡི་གང་ཟག་ལ། །རིག་པ་ཐམས་ཅད་རང་རིག་ཡིན། །ཤེས་པ་ཐམས་ཅད་རང་ཤེས་ཡིན། །གྲོལ་བ་ཐམས་ཅད་རང་གྲོལ་ཡིན། །གསལ་བ་ཐམས་ཅད་རང་གསལ་ཡིན།
།སྟོང་པ་ཐམས་ཅད་རང་སྟོང་ཡིན། །འདུག་པ་ཐམས་ཅད་རང་འདུག་ཡིན། །གནས་པ་ཐམས་ཅད་རང་གནས་ཡིན། །བདེ་བ་ཐམས་ཅད་རང་བདེ་ཡིན། །སྡུག་བསྔལ་ཐམས་ཅད་རང་སྡུག་ཡིན། །ཐམས་ཅད་རང་རིག་རང་སྣང་ཡིན།
།སྒོམ་དུ་མེད་པས་བསམ་

དུ་མེད། །རྒྱུད་ལ་བྱ་མེད་ཡེངས་སུ་མེད། །བཞག་རྒྱུ་མེད་དེ་བཏང་རྒྱུ་མེད། ། བརྗེད་རྒྱུ་མེད་དེ་ནོར་རྒྱུ་མེད། །ཡེ་ཤེས་དེ་ལ་རྒྱུན་ཆད་མེད། །ཏིང་ངེ་འཛིན་ལ་ཐུན་མཚམས་མེད། །དམིགས་པ་ལ་ཡང་བཏང་བཟུང་མེད།
།རྣམ་རྟོག་ལ་ཡང་བཟང་ངན་མེད། །ཡིད་ཡུལ་ལ་ཡང་ཕྱི་ནང་མེད། །དངོས་མེད་ལ་ཡང་ཕྱི་ནང་མེད། །རེ་དོགས་སྤངས་ན་སྐྱོན་དང་བྲལ། །འདོད་པ་མེད་པས་ཐོབ་པ་མེད། ། རྩོལ་བ་མེད་པས་སྐྱོན་རྣམས་སངས།
།འབྲས་བུ་ལ་རེ་མཁན་མེད་པས་སངས་རྒྱས་ཀྱི་དགོངས་པ་ཞིག བསམ་བརྗོད་བློ་ལས་འདས་པས་སྨྲ་བའི་ངག་དང་བྲལ། དེ་ལྟར་དུ་རང་དབང་ཐོབ་ཙ་ན། བརྒྱུད་པ་རང་གིས་ཟིན། གྲོལ་ཆ་ནང་ནས་རྙེད།
གཟུང་འཛིན་མཚན་མ་ཞིག སྣང་སྲིད་བཀའ་བརྒྱུད་དུ་ཤེས། བྱེད་སྤྱོད་ཆོས་སྤྱོད་དུ་འགྲོ། མཐོང་ཐོས་སྐུ་གསུམ་དུ་བྱོན། ཡེ་ཤེས་ནང་ནས་བརྟོལ། ཉོན་མོངས་ཀུན་རང་སར་དག དད་གུས་རང་ལ་ཚུད་དོ། །འཁོར་འདས་ཀྱི་རྩ་བ་རང་རིག་ཏུ་ཤེས།
སྐྱིད་སྡུག་གསལ་འདེབས་སུ་ཤེས། བདག་འཛིན་ཆོས་སྐུར་གྲོལ་ལོ། །གཞི་མཐོང་བས་ལྟ་བ་མེད། རྩད་ཆོད་པས་སྒོམ་དུ་མེད། རང་ས་ཟིན་པས་སྒྲུབ་ཏུ་མེད། རང་སེམས་ངོ་ཤེས་པས་སངས་རྒྱས་མེད་དོ།
།ཤེས་རབ་རང་བརྡོལ་དུ་བྱོན་པས། ཝལ་ལེ་བརྗེད་མེད་དུ་འདུག་པ། སྣ་ཚོགས་འགག་མེད་དུ་གྲོལ་བ། ཚོར་བ་རྗེས་མེད་དུ་སངས་པས། རིག་པ་གླན་སར་ཆགས་པས། ཆོས་སྐུ་གཅེར་མཐོང་དུ་གྲོལ་བ།
རིག་པ་རྐྱང་དེད་དུ་འདུག་པས་གཉིས་སུ་མེད་པའི་སྐུ༑ རང་སྣང་ཆེན་པོའི་ངང་ལ་ལུས་སོ། །རང་བྱུང་དུ་ཡིན་པས་ལྷུན་གྲུབ་ཏུ་བྱུང༌། རང་གསལ་ཡིན་པས་གཏིང་གསལ་དུ་ཤར། རང་སྣང་ཡིན་པས་འོད་གསལ་དུ་སྣང༌།
རང་རིག་ཡིན་པས་ཆོས་སྐུར་བྱུང༌། རང་གྲོལ་ཡིན་པས་ཟངས་ཐལ་དུ་བྱུང་

ངོ་༑ ༑དེ་ཡང་རང་གིས་མ་བྱས་པར་གཞན་བྱེད་དམ། རང་ལ་བསམ་དུ་མེད་པར་གཞན་ལ་མཚོན་དུ་རྙེད་དམ། རང་མ་རིག་པར་སེམས་ཅན་ཐུལ་ལམ། འདུ་འབྲལ་མེད་པར་བཙལ་བས་རྙེད་དམ། ཕྱིན་པ་མེད་པར་བསྡད་པས་ཟིན་ནམ།
དངོས་པོ་མེད་པར་ལག་ཏུ་ལོན་ནམ། བསྟན་རྒྱུ་མེད་པར་མིག་གིས་མཐོང་ངམ། ད་ལྟ་ང་ལ་ཡོད་པའི་སྟེང་ལ་ཚོལ་ལམ། གསལ་བའི་སྟེང་ལ་ལྟའམ། གྲོལ་བའི་སྟེང་ལ་བཤིགས་སམ། དག་པའི་སྟེང་ལ་འཁྲུའམ། ངོམས་པའི་སྟེང་ལ་འཐུང་ངམ།
འགྲང་པའི་སྟེང་ལ་ཟའམ། དྲོས་པའི་སྟེང་ལ་སྲེག་གམ། ཤེས་པའི་སྟེང་ལ་འཐམས་སམ། དེ་ལྟར་སེམས་ལ་རྒྱུ་རྐྱེན་བྲལ་བས་རྩོལ་སྒྲུབ་ཀྱི་བློ་དང་བྲལ་ཏེ། དངོས་མེད་ལ་གཉེན་པོས་བཅོས་སུ་འདུག་གམ།
ལོང་མེད་ཀྱི་སྣང་བ་མ་ཐོས་པས། རྟག་ཆད་ཀྱི་སྣང་བ་རང་སར་དག གཉིས་འཛིན་རང་སར་གྲོལ་བས་རེ་དོགས་ཀྱི་མཐའ་སྤང༌། ཞེན་འཛིན་ནང་ནས་གྲོལ་བས་སྐྱེ་མེད་རང་ས་ཟིན། རྟོག་མེད་ནང་ནས་མཐོང་བས་དགྲ་བགེགས་རང་སར་ཐུལ་ལོ།
།འོ་དེ་ལྟར་དུ་རིག་པ་རྒྱ་ཡན་གཉེན་པོ་མེད་པ་ལ་ཡེ་ཤེས་རང་སྣང་གི་སྤྱོད་པ་ཟེར་བ་ཡིན་ནོ། །རྟོག་མེད་རང་ལུགས་གནས་པ་ལ་སྤང་བླང་མེད་པ་ཟེར་བ་ཡིན་ནོ།
།ཡེ་ཤེས་ནང་ནས་ཤར་བ་ལ་རྣམ་རྟོག་རང་གྲོལ་ཟེར་བ་ཡིན་ནོ། །ཡིན་མིན་བློ་ལས་འདས་པ་ལ་དགག་སྒྲུབ་བྲལ་བ་ཟེར་བ་ཡིན་ནོ། །འབད་རྩོལ་ངོས་ཟིན་པ་ལ་ཆོས་ཉིད་ཀློང་བརྡོལ་ཟེར་བ་ཡིན་ནོ། །ལྷུན་གྲུབ་སྐྱེ་བ་མེད་པ་ལ་འབྲས་བུ་རང་ཤར་ཟེར་བ་ཡིན་ནོ།
།འོ་དེ་ལྟར་དུ་གོ་བ་དང་རྟོགས་པ་དུས་མཉམ། ཤེས་པ་དང་གྲོལ་བ་དུས་མཉམ། གསལ་བ་དང་མཐོང་བ་དུས་མཉམ། འབྱར་དང་རེག་པ་དུས་མཉམ། བརླན་པ་དང་གཤེར་བ་དུས་མཉམ།
འོ་དེ་ལྟར་ཤེས་པའི་གང་ཟག་གིས། ལྟ་བ་

ལ་ཕྱོགས་རིས་མེད་ཀྱིས་ནམ་མཁའ་གོན། སྒོམ་པ་ལ་གསལ་འགྲིབ་མེད་ཀྱིས་ཉི་མ་ཁུར། སྤྱོད་པ་ལ་ཐོག་བརྡུག་མེད་ཀྱིས་རླུང་ལ་ཞོན། འབྲས་བུ་ལ་བླང་དོར་མེད་ཀྱིས་གསེར་གླིང་ལྟོས། དེ་ལྟར་རྟོགས་པའི་རྣལ་འབྱོར་ལ།
ལྟ་བ་ལ་ལྟ་རྒྱུ་གདའ་ཡེ། བསྒོམ་པ་ལ་བསྒོམ་རྒྱུ་གདའ་ཡེ། སྤྱོད་པ་ལ་སྤྱོད་རྒྱུ་གདའ་ཡེ། འབྲས་བུ་ལ་བསྒྲུབ་རྒྱུ་གདའ་ཡེ། དེས་ན་རིག་པ་གཤིས་ཐོག་ཏུ་སྒྱེལ། མཚན་མ་རང་གྲོལ་དུ་ཐོང༌།
ཕྱི་ནང་གི་འཛིན་པ་ཤིགས། བཟང་ངན་གྱི་བླང་དོར་སྤངས། ཆགས་ཞེན་གྱི་འཛིན་པ་ཁྲོལ། བཟང་འདོད་ཀྱི་ང་རྒྱལ་ཐོང༌། འགྲན་སེམས་ཀྱི་ཕྲག་དོག་ཁྲོལ། ཞེ་སྡང་གི་མེ་ཆེན་གསོད། གཏི་མུག་གི་མ་རིག་པ་སངས།
བྱར་མེད་ཀྱི་ངང་ལ་ཡེངས་མེད་དུ་ཞོག གཉིས་འཛིན་གྱི་བློ་ནི་ནམ་མཁའི་དབྱིངས་སུ་རྒྱས་ཐོབ། དོན་ལ་བསྒོམ་རྒྱུ་མེད་ཀྱིས་རང་སར་ཞོག འོ་དེ་ལྟ་བུའི་གང་ཟག་གིས། བསྐྱེད་རིམ་བསྒོམ་ན་ཡི་དམ་ལྷ་རུ་འགྱུར།
།རྫོགས་རིམ་དྲན་ན་གཟུང་འཛིན་མཚན་མ་ཞིག །ཟུང་འབྲེལ་འདོད་ན་བར་སྣང་འཇའ་ཚོན་ལྟོས། །དོན་གོ་མཐོང་ན་ཐ་མལ་ཆོས་མི་ལྟོས། །མ་མཐོང་བར་དུ་བཀའ་བརྒྱུད་བླ་མ་བསྟེན། །
ཆོས་སྤྱོད་བྱེད་ན་རང་འདོད་ཞེན་པ་སྤངས། །མི་འཇིག་གོ་ཆ་འདོད་ན་སྒོ་གསུམ་ལྷ་རུ་བསྒྱུར། །གཞན་དོན་བྱེད་ན་འགྲོ་ལ་ཕན་སེམས་བསྐྱེད། །རང་དོན་བསྒྲུབས་ན་འདུ་འཛི་གཡེང་བ་སྤོངས། །དགྲ་བགེགས་འདུལ་ན་རྩ་བྲལ་སྙིང་རྗེ་བསྐྱེད།
།ཕྱི་མ་བདེ་འབྲས་འདོད་ན་ད་ལྟ་དཀའ་བ་སྤྱོད། །འགྲོ་བ་དབང་དུ་སྡུད་ན་བདག་བས་གཞན་གཅེས་ཀྱིས། །སྙོམ་ལས་དྲན་ན་འཆི་བ་མི་རྟག་བསྒོམ། ། ཆགས་ཞེན་འཛིན་པ་བྱུང་ན་རྨི་ལམ་སྒྱུ་མ་བསྒོམ།
།བར་ཆད་བདུད་ཀྱིས་བྲེད་ན་རང་སེམས་གཏན་ལ་ཕོབ། །ཆོས་བཞིན་བྱེད་ན་ཆོས་མིན་ཐམས་ཅད་སྤོང༌། །ང་

དང་འགྲོགས་ཀྱང་དེ་ལས་མེད། །སངས་རྒྱས་གཞན་དང་མཇལ་ཡང་དེ་བས་མེད། །ཅེས་ཆོས་སྐྱོང་བའི་རྒྱལ་པོས་དགོངས་པ་མངོན་དུ་ཕྱུང་བ་དང༌། དེ་ནས་དུས་དེ་ཉིད་དུ་ལྷ་སྲས་རྗེ་འབངས་ཐམས་ཅད་ཆོས་ཉིད་རང་ཤར་རང་གྲོལ་ཆེན་པོའི་གླིང་དུ་འབད་པ་དང་རྩོལ་བ་མེད་པར་གྲོལ་ལོ།
།དུས་དེ་ཉིད་དུ་བདེ་སྡུག་ལ་སྤང་བླང་མེད། འཁོར་འདས་ལ་བཟང་ངན་མེད། འདི་ཕྱི་ལ་གདམས་ཁ་མེད་པར་འཕགས་པ་རྣམས་ཀྱི་ཞལ་མཐོང་བྱ་མཐོང་བྱེད་མེད་པར་མི་ལ་མིས་བལྟ་བ་བཞིན་གཟིགས་སོ།
།དེ་ལྟར་མི་ཐམས་ཅད་རིག་པ་རང་ཤར་རང་གྲོལ་གྱི་དགོངས་པ་ལ། བཞག་བྱ་དང་བཞག་བྱེད་མེད་པར་བྱས་པར་གྱུར་ཏོ། །དེ་ནས་ལྷ་སྲས་རྗེ་འབངས་ཐམས་ཅད་རྗེས་སུ་ཡི་རངས་ཏེ་ཕྱི་ནང་གི་མཆོད་པ་རྒྱ་ཆེན་པོས་ཡབ་རྒྱལ་པོ་མཉེས་པར་མཛད་ནས་ཤིན་ཏུ་དྲིན་གཟོའོ།
།དེ་ནས་ཡང་དར་གཅིག་ཡབ་རྒྱལ་པོ་ཉིད་དགོངས་པ་ལ་བཞུགས་ནས་ཅི་ཡང་མི་གསུང་བར། སྤྱན་བར་སྣང་ལ་ཁྲོལ་ཁྲོལ་མཛད་ནས་འདི་སྐད་གསུངས་སོ།
།ཨག་སམ་རྒྱལ་སྲས་ཆེན་པོ་གསོན་ཅིག །ལན་ཅིག་དུས་ཀྱི་ཐ་མ་ལ། །ང་ཡི་ལྷ་སའི་གནས་གཞི་འདི། །ཉ་འདྲ་སྦལ་འདྲ་འཇོང་འདྲ་སྤྲེལ་ཡང་འདྲ། །རིམ་པ་བཞིན་དུ་ཆུ་ཡིས་གཅོད་པར་བྱེད།
།ཉ་འདྲ་རྒྱལ་བ་ཡུམ་གྱི་རང་བཞིན་ཡིན། །རས་རིས་ཕྱོགས་བཅུའི་སངས་རྒྱས་དངོས་དང་འདྲ། །རྒྱལ་བས་རྒྱལ་བའི་ཞབས་ཏོག་མཛད་པ་ཡིན། །ཉ་འདྲ་ཁ་རུ་དེ་དག་སུ་ཡོད་པ།
།རྒྱལ་བའི་ཡུམ་ལ་རེག་དང་ཁྱད་པར་མེད། །དེ་ཡང་སྔོན་དུ་སྦྱངས་པ་སོང་བ་ཡིན། །འཁོར་བའི་སྡུག་བསྔལ་མཐའ་རུ་ཕྱིན་པ་ཡིན། །འབད་པ་དོན་ཆེན་ཡིན་ནོ་བོད་འབངས་རྣམས། །རྡོ་བང་གསེག་མ་འཇིམ་པ་བྱ་སྒོང་ཙམ།
།གང་ཞིག་དེ་ཡི་ཕྱོགས་སུ་སྤུང་བྱེད་པ། །སངས་རྒྱས་

རྣམས་ལ་སྨན་པ་བྱས་པ་ཡིན། །དེ་ཡང་བདེ་བའི་ལམ་ལ་ཚུད་པ་ཡིན། །ང་ཡི་རིག་ཅན་རྣམས་ཀྱིས་བཀུར་བའི་ཚེ། །ཉ་འདྲའི་དུས་སུ་གཤོག་ལྟར་བསྒྲོན་པ་ཡིན། །སྦལ་འདྲའི་དུས་སུ་ཞྭ་ལྟར་བཀོན་པ་ཡིན། །འཇོང་འདྲའི་དུས་སུ་གདན་
ལྟར་འདིང་བ་ཡིན། །སྤྲེལ་འདྲའི་དུས་སུ་གཟུགས་སུ་གྱུར་ཙ་ན། །རྒྱ་ཆེན་མཆོད་པ་བཤམས་ནས་ནི། །མོས་གུས་གསོལ་འདེབས་གཅེས་པ་ཡིན། །དེ་ལྟར་བྱས་ནས་ཅུང་ཞིག་གནས་པར་འགྱུར།
།ནང་གི་ལྷ་རྣམས་གསོས་ན་ཕྱི་ཡི་རག་ལ་ ཕན། །ཕྱི་ཡི་རག་རྣམས་གསོས་ན་ནང་གི་ལྷ་རྣམས་དགྱེས། །མཆོད་པ་བཤམས་ ཤིང་གསོལ་བ་བཏབ་བྱས་ན། །བོད་འབངས་བསམ་པ་ཐམས་ཅད་འགྲུབ་པར་ འགྱུར། །དུས་ཀྱི་ཐ་མ་སྡིག་སྤྱོད་མང་མོད་ཀྱང༌།
།ང་ཡི་ལྷ་ས་མཐོང་ཐོས་རེག་པ་ཡི༑ ༑འགྲོ་བ་ཕལ་ཆེར་འཁོར་བའི་གནས་ནས་ཐར། །དེ་ཡང་འཕགས་པ་རྣམས་ཀྱི་ཐུགས་རྗེ་སྟེ། །ང་ཡི་བོད་འབངས་རྣམས་ཀྱི་བསོད་ནམས་ཡིན། །དེ་ཕྱིར་ང་ཡི་སྐྱབས་གནས་ཕོ་མོ་རྣམས།
།རྩོལ་བ་མ་ཞེན་སྙིང་སྟོབས་བསྐྱེད་མཛོད་ལ། །ང་ཡི་ལྷ་ས་མཐོང་ཐོས་རེག་པར་མཛོད། །དེ་ཡང་ཐར་པའི་ལམ་ལ་བཙུག་པ་ཡིན། ། སྐྱོན་རྣམས་ཐམས་ཅད་སེལ་བར་འདོད་པ་དང༌།
།ཡོན་ཏན་གང་ཞིག་བསྒྲུབ་པར་འདོད་པ་ཡི། །ང་ཡི་ལྷ་ས་ཞབས་ཏོག་མོས་བྱས་པས། །བསམ་པ་ཐམས་ཅད་ཡིད་བཞིན་འགྲུབ་པར་འགྱུར། །ཇི་ལྟར་འདོད་པ་རྒྱལ་བ་རྣམས་ལ་ཞུས། །ཞེས་ཡབ་རྒྱལ་པོ་ཆེན་པོས་ལྷ་སྲས་ལ་བཀའ་སྩལ་པ།
ལྷ་སྲས་ཆེན་པོ་པ། དུས་ལན་ཅིག་ལྷ་ས་ལ་ཆུས་ཉེན་ནས། གསོ་དགོས་པ་ཡོད་པར་འདུག་པས། དེའི་ཞིག་གསོས་ཀྱི་ཐེབ་ལ། གསེར་དངུལ་ལ་སོགས་དཀོར་ནོར་རྣམས་གཏེར་དུ་སྦོས་ཤིག་གསུངས་པ་དང༌།
དེ་ནས་ལྷ་སྲས་ཀྱིས་ཀྱང་ལྷ་སར་ཞབས་ཏོག་བྱ་ཐབས་

དང༌། གསེར་དངུལ་དང་དཀོར་ནོར་ལ་སོགས་པ་ནོར་མང་པོ་དུས་དེ་ཉིད་དུ། གནོད་སྦྱིན་ན་ག་ཀུ་བེ་རའི་བརླ་གཡས་ཀྱི་དར་ཤམ་འོག་ཏུ་གཏེར་དུ་སྦས་ནས་ལས་དང་སྐལ་བར་ལྡན་པའི་གང་ཟག་ལ་གཏད་རྒྱ་སྨོན་ལམ་བཏབ་བོ།
།དེས་ཀྱང་ལྷོ་དང་ནུབ་ཀྱི་ཕྱོགས་སུ་འགྲོ་དོན་བྱེད་པར་འགྱུར་རོ། །རྒྱལ་པོ་སྲོང་བཙན་སྒམ་པོས་གབ་པ་མངོན་ཕྱུང་དུ་གདམས་པའོ། །དེ་ནས་ཆོས་ཀྱི་རྒྱལ་པོ་དེ། དགུང་ལོ་བདུན་ཅུ་ཐམ་པ་རྒྱལ་ས་བཟུང༌།
རྒྱལ་ཁམས་ལ་དབང་བསྒྱུར། སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུར་མཛད། འདོད་ཡོན་དང་ལོངས་སྤྱོད་ཀྱི་ཆར་པ་ཕབ། བོད་འབངས་ཐམས་ཅད་བདེ་བ་ལ་བཀོད། དགུང་ལོ་བརྒྱད་ཅུ་གྱ་གཉིས་པ་ལྕགས་ཕོ་ཁྱིའི་ལོ་སྨིན་དྲུག་ཟླ་བའི་ཚེས་བཅུ་ལ་འཕྲུལ་སྣང་གི་བཙན་ཁང་བྱང་མར་འཕགས་པ་སྤྱན་རས་གཟིགས་ཀྱི་དྲུང་དུ།
སྤྲུལ་པའི་རྒྱལ་པོ་སྲོང་བཙན་སྒམ་པོ་དེའི་གཡས་སུ་བལ་མོ་བཟའ། གཡོན་དུ་རྒྱ་མོ་བཟའ།
རྒྱབ་ཏུ་མང་བཟའ་ཁྲི་ལྕམ། ཞབས་དྲུང་དུ་དབོན་སྲས་མང་སྲོང་མང་བཙན། མདུན་དུ་བློན་པོ་ཐོན་མི་དང་མགར་གཉིས། ལྷ་ཁང་ཕྱིའི་སྒོ་སྲུང་ལ། ཞང་བློན་སྣ་ཆེན་པོ་དང༌། སྦས་ལྕང་དཔལ་གྱི་པགས་བཟང་གཉིས་ཀྱིས་སྒོ་བསྲུངས།
མཆོད་རྫས་དུ་མ་ཐོགས་ཏེ། རྒྱལ་པོས་ཡི་དམ་གྱི་དྲུང་དུ་མཆོད་པ་ཕུལ་ནས་སྨོན་ལམ་བཏབ་ བོ༑ ༑དེ་ནས་རྒྱལ་པོས་དབོན་སྲས་ལ་བཀའ་སྩལ་པ། རིགས་ཀྱི་བུ་ངས་ནི་རྒྱལ་ཁྲིམས་ཆོས་ཁྲིམས་སུ་བསྒྱུར་ནས།
སངས་རྒྱས་ཀྱི་བསྟན་པ་དར་བར་བྱས། བོད་འབངས་བདེ་བ་ལ་བཀོད་པ་ཡིན་ནོ། ཁྱོད་ཀྱིས་ཀྱང་ངའི་རྒྱལ་སྲིད་འདི་མ་ཉམས་པར་ཆོས་བཞིན་དུ་སྐྱོངས་ཤིག ངའི་གཙུག་ལག་ཁང་འདི་གཉིས་ཀྱི་ཞབས་ཏོག་ཁྱོད་ཀྱིས་གྱིས་ལ།
དར་དུ་ཆུག་ཅིག་ངའི་ཕོ་བྲང་ལྷའི་གནས་དང་འདྲ་བ་འདིའི་

འཛིན་སྐྱོང་གྱིས་ཤིག ངའི་བཙུན་མོ་དང༌། བློན་པོ་བོད་འབངས་ཐམས་ཅད་རེ་ཞིང་ལྟོས་པའི་ཕ་མ་ལྟ་བུ་གྱིས་ལ། ཕན་པ་དང་བདེ་བས་ཁྱབ་པར་གྱིས་ཤིག ང་ནས་གདུང་རབས་ལྔ་པ་ལ། །འཇམ་དཔལ་དབྱངས་ཀྱི་སྤྲུལ་པ་སྟེ།
།རྒྱལ་པོ་ལྡེ་ཞེས་བྱ་བ་འབྱུང༌། །དེས་ཀྱང་དམ་ཆོས་རྒྱས་པར་བྱེད། །དེ་ནས་གདུང་རབས་གཉིས་པ་ལ། །ཕྱག་ན་རྡོ་རྗེའི་སྤྲུལ་པ་སྟེ། །རྒྱལ་པོ་ཁྲི་ཞེས་བྱ་བ་འབྱུང༌། །དེས་ཀྱང་དམ་ཆོས་རྒྱས་པར་བྱེད།
།དེ་ནས་བདུད་ཀྱི་སྤྲུལ་པ་སྟེ། །རྒྱལ་པོ་དུད་འགྲོའི་མིང་ཅན་འབྱུང༌། །གླང་དར་མ་ཡིན། དེ་ཡི་ཐུགས་ལ་གདོན་གསོལ་ནས། །ལྷ་ཁང་སྒྱེལ་ཞིང་དམ་ཆོས་བསྣུབ། །སྡེ་སྣོད་འཛིན་པའི་སྲོག་ཀྱང་གཅོད།
།ཆོས་མཛད་ཐམས་ཅད་བསད་ཅིང་བཅོམ། །གླེགས་བམ་ཐམས་ཅད་མེ་ལ་བསྲེགས། ། སངས་རྒྱས་བསྟན་པའི་དཀྲུག་ཤིང་དེས། །བླ་མ་སློབ་དཔོན་བྲན་དུ་བསྐུལ། ། རབ་བྱུང་བཙུན་པ་ཆོས་དང་ཕྲལ། །དགེ་བཤེས་རྣམས་ལ་ཤན་པ་བཅོལ།
། སངས་རྒྱས་ན་བཟའ་ཆུ་ལ་བསྐུར། །རྟེན་གསུམ་མཆོད་ཆ་རྡོ་ཡིས་བརྡུངས། ། ཆོས་ཀྱི་མིང་ཡང་མེད་པར་བྱེད། །དེ་ནས་ཡེར་པའི་བྲག་ཁུང་ན། །ཕྱག་ན་རྡོ་རྗེའི་སྤྲུལ་པ་སྟེ།
།དཔལ་ཞེས་བྱ་བའི་དགེ་སློང་གིས། །སྡིག་ཅན་རྒྱལ་པོ་སྒྲོལ་བར་འགྱུར། །དེ་ནས་ལོ་སྐོར་བརྒྱད་ཀྱི་བར། །སངས་རྒྱས་བསྟན་པ་མེད་པར་གྱུར། ། ཨེ་མ་སེམས་ཅན་སྙིང་རེ་རྗེ། །ང་ཡི་ཡི་དམ་འདི་རྣམས་ཀྱང༌།
།གཙུག་ལག་ཁང་འདིར་གཏེར་བཞིན་སྦེད། །དེ་ནས་ལྔ་བརྒྱ་ཐ་མ་ལ། །སངས་རྒྱས་བསྟན་པའི་མེ་རོ་ཞིག །མདོ་ཁམས་སྒང་ནས་ལོངས་པར་འགྱུར། ཁ་བ་ཅན་པའི་སེམས་ཅན་ལ༑ ༑མར་མེ་འཆི་ཁར་གསལ་བ་བཞིན།
།བསྟན་པ་དར་ཞིང་རྒྱས་པར་འགྱུར། ། དད་ཅན་མཆོད་པ་འབུལ་བ་དང༌། །ཕྱག་འཚལ་བསྐོར་བ་བྱེད་པར་འགྱུར། །

རབ་བྱུང་བཙུན་པ་མང་པོ་དང༌། །སངས་རྒྱས་བསྟན་པ་དར་བར་འགྱུར། །ཞེས་གསུངས་ཏེ་བྱམས་པའི་ཏིང་ངེ་འཛིན་ལ་བཞུགས་སོ། །འདི་དག་ནི་ཟུར་ཙམ་ཡིན་གྱིས། མ་འོངས་ལུང་བསྟན་གྱི་ཞལ་གདམས་རྒྱས་པར་ཇོ་བོ་རྗེས་གཏེར་ནས་ཐོན་པའི་ཀ་ཁོལ་མ་ཆེ་བ་ན་གསལ་ལོ།
།དེ་ནས་དར་ཅིག་ལོན་པ་ན། རྒྱལ་པོའི་ཞལ་ནས་ངའི་ཕྱི་ནང་གི་བློན་པོ་བོད་འབངས་རྣམས་ང་རྒྱལ་པོ་སྲོང་བཙན་སྒམ་པོ་དང་མཇལ་བར་འདོད་དོ་ཟེར་དུ་འོང་གི་ང་དང་འཕྲད་པར་འདོད་ན་འཕགས་པ་སྤྱན་རས་གཟིགས་ལ་གསོལ་བ་ཐོབ་ཅིག
ང་དང་འཕྲད་པ་དང་ཁྱད་མེད་དོ་གསུངས་སོ། །ཡང་བལ་མོ་བཟའ་ཁྲི་བཙུན་གྱིས་ཀྱང༌། ཞལ་ཕྱིར་ལོག་མཛད་ནས། བོད་འབངས་བློ་ཉེ་བ་རྣམས་ང་བལ་མོ་བཟའ་ཁྲི་བཙུན་དང་མཇལ་བར་འདོད་དོ་ཟེར་དུ་འོང་གི་ང་དང་འཕྲད་པར་འདོད་ན་ཇོ་མོ་ཁྲོ་གཉེར་ཅན་ལ་གསོལ་བ་ཐོབ་ཅིག
ང་དང་འཕྲད་པ་དང་ཁྱད་མེད་དོ་གསུངས་སོ། །ཡང་རྒྱ་མོ་ཀོང་ཇོ་ཞལ་ཕྱིར་ལོག་མཛད་ནས།
བོད་འབངས་ང་ལ་ཞེན་ཆེ་ཞིང་དགའ་བ་རྣམས་ལ། རྒྱ་མོ་ཀོང་ཇོ་དང་མཇལ་བར་འདོད་དོ་ཟེར་དུ་འོང་གི ང་དང་འཕྲད་པར་འདོད་ན་རྗེ་བཙུན་སྒྲོལ་མ་ལ་གསོལ་བ་ཐོབ་ཅིག ང་དང་འཕྲད་པ་དང་ཁྱད་མེད་དོ་གསུངས་སོ།
།དེར་བློན་པོ་མགར་གྱིས་རྒྱལ་པོ་ཆེན་པོ་འདི་ཙམ་པའི་ཞལ་གདམས་གསུངས་པ་ཡབ་ཡུམ་གསུམ་གར་འབྱོན་ཞུས་པས། ངེད་གསུམ་པོ་ཐག་རིང་དུ་མི་འགྲོ་གསུངས་ཏེ། རྒྱལ་པོ་ཡར་ལ་བཞེངས་ནས།
ཕྱག་གཡས་པ་བལ་མོ་བཟའ་ཁྲི་བཙུན་ལ་རེག་པས། ཁྲི་བཙུན་མེ་ཏོག་ཨུཏྤལ་དཀར་པོ་ཞིག་ཏུ་གྱུར་ནས། རྒྱལ་པོའི་སྐུ་ཕྲག་གཡས་སུ་ཐིམ་མོ། །ཕྱག་གཡོན་རྒྱ་མོ་ཀོང་ཇོ་ལ་རེག་པས། ཀོང་ཇོ་མེ་ཏོག་ཨུཏྤལ་སྔོན་པོ་ཞིག་ཏུ་གྱུར་ནས།
རྒྱལ་པོའི་སྐུ་ཕྲག་གཡོན་

དུ་ཐིམ་མོ། །དེ་ནས་རྒྱལ་པོ་རང་བྱོན་བཅུ་གཅིག་ཞལ་གྱི་དྲུང་དུ་ཕྱིན་ཏེ། འཕགས་པ་ལ་བསྟོད་པ། ཆོས་སྐུ་སྟོང་པའི་ངང་ཉིད་ལས། །འགྲོ་བའི་དོན་དུ་བཞེངས་པའི་སྐུ། །ཞི་བའི་ཞལ་བཞི་ཁྲོ་ཞལ་བདུན།
།བཅུ་གཅིག་ཞལ་ལ་ཕྱག་འཚལ་ལོ། །རྩ་བའི་ཞི་ཞལ་དཀར་པོ་གསུམ། །རབ་ཏུ་འཛུམ་ཞིང་མཛེས་པ་སྟེ། ། ལས་དང་ཉོན་མོངས་ཞི་མཛད་པ། །ཆོས་སྐུའི་ཞལ་ལ་ཕྱག་འཚལ་ལོ། །དེ་སྟེང་བཙོ་མ་གསེར་མདོག་ཅན། །རྔམས་པའི་ཞལ་གསུམ་བཞད་པའི་དཔལ།
།ཚེ་དང་བསོད་ནམས་དཔལ་འབྱོར་གསུམ། །རྒྱས་པར་མཛད་ལ་ཕྱག་འཚལ་ལོ། །དེ་སྟེང་བྱི་རུ་ལྟར་དམར་བའི། །དབང་གི་ལས་མཛད་ཞལ་གཉིས་པོ། །རྣམ་པར་གཙིགས་པའི་ཁྲོ་གཉེར་ཅན།
།ལོངས་སྐུའི་ཞལ་ལ་ཕྱག་འཚལ་ལོ། །དེ་སྟེང་དྲག་པོའི་ལས་མཛད་པ། །དུད་སྤྲིན་མདོག་འདྲ་ཞལ་གཉིས་པོ། །འཇིགས་ཤིང་རྔམས་པའི་སྤྱན་གསུམ་བགྲད། །སྤྲུལ་སྐུའི་ཞལ་ལ་ཕྱག་འཚལ་ལོ། །དེ་སྟེང་བླ་མ་སྤྲུལ་པའི་སྐུ།
།སངས་རྒྱས་ཀུན་འདུས་ལི་ཁྲིའི་མདོག །འོད་དཔག་མེད་མགོན་རྒྱལ་བ་ཡི། །གཙུག་རྒྱན་ཅན་ལ་ཕྱག་འཚལ་ལོ། །པདྨའི་འདབ་འདྲ་དང་པོ་ཡིན། །ཕྱག་གཉིས་ཐུགས་ཀར་ཐལ་སྦྱར་ནས། །སངས་རྒྱས་ཀུན་གྱི་ཐུགས་རྗེ་རྣམས།
།བསྐུལ་བར་མཛད་ལ་ཕྱག་འཚལ་ལོ། །གཡས་ཀྱི་ཕྱག་བཞི་རིམ་པ་བཞིན། །བགྲང་ཕྲེང་འཁོར་ལོ་མཆོག་སྦྱིན་དང༌། །དུས་གསུམ་སངས་རྒྱས་འོད་དཔག་མེད། །ལེགས་པར་བསྣམས་ལ་ཕྱག་འཚལ་ལོ།
།གཡོན་གྱི་ཕྱག་བཞི་རིམ་པ་བཞིན། །པད་དཀར་སྤྱི་བླུགས་རིན་པོ་ཆེ། །ཐབས་ཤེས་ཟུང་འཇུག་མདའ་དང་གཞུ། །ལེགས་པར་བསྣམས་ལ་ཕྱག་འཚལ་ལོ། །གཡས་ཀྱི་ཡན་ལག་བཅུ་དགུ་ན༑ ༑རིན་ཆེན་ཞགས་པ་ལྷུང་བཟེད་གྲི།
།རྡོ་རྗེ་མེ་ཤེལ་ཆུ་ཤེལ་གཞུ། །ལྕུག་མ་

བསྣམས་ལ་ཕྱག་འཚལ་ལོ། །རྔ་ཡབ་ཕུབ་དང་བུམ་པ་བཟང༌། །དགྲ་སྟ་ཕྲེང་བ་པདྨ་སྔོ། །སྤྱི་བླུགས་ཉི་མ་ཆུ་སྐྱེས་དཀར། །སྙེ་མ་བསྣམས་ལ་ཕྱག་འཚལ་ལོ། ། གཡོན་གྱི་ཡན་ལག་བཅུ་དགུ་ན། །སྤྲིན་དཀར་སྤྱི་བླུགས་པདྨ་གྲི།
།དུང་ཐོད་ཕྲེང་བ་དྲིལ་བུ་དང༌། །རྡོ་རྗེ་བསྣམས་ལ་ཕྱག་འཚལ་ལོ། །ལྕགས་ཀྱུ་འཁར་གསིལ་སྤྲུལ་པའི་སྐུ། ཁང་བཟངས་གླེགས་བམ་འཁོར་ལོ་དང༌། །སྐུ་གཟུགས་ཤིང་ཐོག་གེ་སར་བཅས། །རིན་ཆེན་བསྣམས་ལ་ཕྱག་འཚལ་ལོ།
།ཆོས་སྐུའི་རྩ་ཕྱག་རྣམ་པ་བཅུ། །ལོངས་སྐུའི་ཡན་ལག་སུམ་ཅུ་བརྒྱད། །སྤྲུལ་སྐུའི་ཉིང་ལག་སྟོང་མངའ་བའི། །ནམ་མཁའི་རྒྱལ་པོ་ཁྱོད་ལ་འདུད། །པདྨ་ལྟ་བུའི་ཕྱག་མཐིལ་ལ།
།ཨུཏྤལ་འདྲ་བའི་སྤྱན་མིག་གིས། །རྒྱུ་སྐར་བཞིན་དུ་རྣམ་བཀྲ་བའི། །ནམ་མཁའི་རྒྱལ་པོ་ཁྱོད་ལ་འདུད། །དབུ་ལ་རྒྱལ་བའི་གཙུག་རྒྱན་བཅས། །ཕྱག་ཞབས་གསེར་གྱི་གདུ་བུ་འཁྲོལ། །སྐུ་ལ་དྲི་ཞིམ་སྤོས་ངད་ལྡན།
།ནམ་མཁའི་རྒྱལ་པོ་ཁྱོད་ལ་འདུད། །སྣ་ཚོགས་དར་གྱི་ན་བཟའ་གསོལ། །རིན་ཆེན་དུ་མའི་རྒྱན་གྱིས་སྤྲས། ། བལྟ་བས་མི་ངོམས་མཛེས་པའི་སྐུ། །ནམ་མཁའི་རྒྱལ་པོ་ཁྱོད་ལ་འདུད། །རི་དྭགས་ལྤགས་པས་ནུ་མ་བཀབ།
།ཡན་ལག་རིགས་བཞིའི་སྦྲུལ་གྱིས་བརྒྱན། ། མཚན་དཔེ་གཟི་བརྗིད་འབར་བའི་སྐུ། །ནམ་མཁའི་རྒྱལ་པོ་ཁྱོད་ལ་འདུད། ། གངས་རིའི་ངོགས་ལྟར་མཛེས་པ་ལ། །ཅུང་ཟད་དམར་བའི་མདངས་དང་ལྡན།
། ཐུགས་རྗེའི་འོད་དཀར་འཕྲོ་བའི་སྐུ། །ནམ་མཁའི་རྒྱལ་པོ་ཁྱོད་ལ་འདུད། །ལྷ་རྒྱལ་གཙུག་གི་ནོར་བུ་ཡིས། །ལེགས་པར་བཞེངས་པའི་ཞབས་གཉིས་པོ། །པད་ཟླའི་སྟེང་དུ་འགྱིང་བའི་སྐུ།
།ནམ་མཁའི་རྒྱལ་པོ་ཁྱོད་ལ་འདུད། །དུས་གསུམ་སངས་རྒྱས་ཐམས་ཅད་ཀྱི། །ཐུགས་ཀྱི་སྤྲུལ་པ་རིན་པོ་ཆེ། །ཐབས་མཁས་ཐུགས་

རྗེ་ལྡན་པ་ཁྱེད། །སེམས་ཅན་རྣམས་ལ་གཟིགས་སུ་གསོལ། །འགྲོ་བ་ཀུན་གྱི་སྐྱབས་གནས་ཁྱེད། །སྡུག་བསྔལ་དུ་མས་གཙེས་པ་ཡི། །ཉམ་ཐག་ཕོངས་པའི་སེམས་ཅན་ལ། །ཐུགས་རྗེའི་སྤྱན་གྱིས་གཟིགས་སུ་གསོལ། །མ་རིག་འཁྲུལ་པའི་སེམས་ཅན་རྣམས།
།ལས་ངན་བསགས་པས་ལུས་ངན་བླང༌། །ངན་སོང་གསུམ་དུ་ལྷུང་བ་རྣམས། །ཐུགས་རྗེའི་ལྕགས་ཀྱུས་གཟུང་དུ་གསོལ། །ཞེས་གསུངས་ཏེ། དབུའི་ལ་ཐོད་ཕུད་ནས། ཡི་དམ་གྱི་ཐུགས་ཀར་གཏུགས་ནས།
འཕགས་པ་ཁམས་གསུམ་འཁོར་བ་ན་འཁྱམས་པའི་སེམས་ཅན་ཉམ་ཐག་པ་རྣམས་ལ་གཟིགས་ཤིག་ཅེས་དད་པའི་ཤུགས་ཀྱིས་སྤྱན་ཆབ་ཕྱུང་ནས། གསོལ་བ་དྲག་ཏུ་བཏབ་པའི་ངང་ལ། རྒྱལ་པོ་འོད་དུ་ཞུ་ནས་རང་བྱོན་བཅུ་གཅིག་ཞལ་གྱི་ཐུགས་ཀར་ཐིམ་མོ།
།འཕགས་པའི་ཐུགས་ཀར་ཕྱག་གཉིས་ཐལ་མོ་སྦྱར་བ་ལ། ཁ་ཕྱེ་ནས་ཡོད་པ་དེའང་དེ་དུས་སུ་བྱུང་བ་ཡིན་ནོ། །དེ་ལྟར་ཐམས་ཅད་ཀྱིས་མངོན་སུམ་དུ་མཐོང་ཡང་བྱ་ཐབས་མེད་པར་གཅིག་གདོང་གཅིག་ལ་བལྟ་ཞིང༌།
མིག་ཧུ་རེ་ལུས་སོ། །དེ་ནས་མང་བཟའ་ཁྲི་ལྕམ་གྱིས། རྒྱལ་པོ་ཡབ་ཡུམ་གསུམ་དེ་ལྟར་མཛད་ནས་མི་བཞུགས་ན། ད་ཇི་ལྟར་བྱེད། སུ་ལ་རེ་ཐུགས་རྗེས་གཟུང་དུ་གསོལ་ཞེས་ཞུས་པས།
རང་བྱོན་གྱི་ཐུགས་ཀ་ནས་རྒྱལ་པོས་དབུ་ཉུག་མཛད་དེ་འདི་སྐད་ཅེས་གསུངས་སོ། ཁྱེད་རྣམས་ཉོན་ཅིག་སྐྱེས་ནས་འཆི་ཐག་ཆོད་པ་དང་གཅིགའདུས་བྱས་ཀྱི་མཚན་ཉིད་མི་རྟག་པ་ཡིན་པ་དང་གཉིས།
ཚེ་ལ་ལོང་མེད་པ་རྩྭ་ཁའི་ཟིལ་པ་ལྟ་བུ་དང་གསུམ། ད་ལྟའི་སྤྱོད་ལམ་འདི་རྣམས་རྨི་ལམ་སྒྱུ་མ་ལྟ་བུར་ཤེས་པར་གྱིས་ཤིག་གསུངས་སོ། །བལ་མོ་བཟའ་ཁྲི་བཙུན་ཀྱང༌། ནུ་མ་གཡས་པའི་སྟེང་ནས་དབུ་ཉུག་མཛད་དེ་འདི་སྐད་གསུངས་སོ།
།ཚེ་ལ་ངེས་པ་མེད་པ་

ནམ་མཁའི་འཇའ་ཚོན་ལྟ་བུ་དང་གཅིག ངག་ལ་ངེས་པ་མེད་པ་བར་སྣང་གི་འབྲུག་ལྟ་བུ་དང་གཉིས། ལུས་ལ་ངེས་པ་མེད་པ་སོས་ཀའི་མེ་ཏོག་ལྟ་བུ་དང་གསུམ། ད་ལྟའི་སྤྱོད་པ་འདི་མེ་ལོང་ནང་གི་གཟུགས་བརྙན་ལྟ་བུར་ཤེས་པར་གྱིས་ཤིག་གསུངས་སོ།
།རྒྱ་མོ་ཀོང་ཇོ་ནུ་མ་གཡོན་པའི་སྟེང་ནས་དབུ་ཉུག་མཛད་དེ་འདི་སྐད་ཅེས་གསུངས་སོ། །ལུས་མི་རྟག་པ་སྡོང་རྒན་རྩ་བ་རུལ་པ་ལྟ་བུ་དང་གཅིག ཚེ་མི་རྟག་པ་ནམ་མཁའི་གློག་སྤྲིན་ལྟ་བུ་དང་གཉིས།
ནོར་མི་རྟག་པ་སྦྲང་མའི་སྦྲང་རྩི་ལྟ་བུ་དང་གསུམ། ད་ལྟའི་སྤྱོད་པ་འདི་ཆུའི་ལྦུ་བ་ལྟ་བུར་ཤེས་པར་མཛོད་ཅིག་གསུངས་ཏེ་མི་སྣང་བར་གྱུར་ཏོ། །དེ་ནས་བློན་པོ་གཉིས་ཀྱིས་རྒྱལ་པོ་ཆེན་པོ་དེ་ལྟར་མཛད་ནས་མི་བཞུགས་ན།
ངེད་ཕྱི་ནང་གི་བློན་པོ། བོད་འབངས་རྣམས་ཅི་ལྟར་བྱེད། ཐུགས་རྗེས་གཟུང་དུ་གསོལ་ཞེས་ཞུས་པས། ཡང་རྒྱལ་པོས་དབུ་ཉུག་མཛད་ནས་འདི་སྐད་གསུངས་སོ།
།ལེགས་པར་ཉོན་ཅིག་བདག་གི་འཁོར་འབངས་རྣམས། །ཚེ་འདི་མི་རྟག་རྩྭ་ཁའི་ཟིལ་པ་འདྲ། །དེ་ལ་སྙོམ་ལས་ལེ་ལོ་མ་བྱེད་ཅིག །འཆི་བདག་བདུད་ནི་རི་གཟར་ཆུ་དང་འདྲ། །དེ་ལ་ལོང་ཡོད་རྟག་པར་མ་འཛིན་ཅིག
།སྒྱུ་ལུས་ཕུང་པོ་སོས་ཀའི་མེ་ཏོག་འདྲ། །མེ་ཏོག་སད་ཀྱིས་ནམ་ཁྱེར་ངེས་པ་མེད། །ཚེ་འདིའི་བྱ་བ་སྤང་ལ་དམ་ཆོས་མཛོད། །མི་རྟག་འཆི་བར་བསམས་ལ་བརྩོན་འགྲུས་བསྐྱེད། །ང་དང་ཁྱེད་རྣམས་འབྲལ་མེད་རྟག་ཏུ་འགྲོགས།
།གསུངས་ཏེ་མི་སྣང་བར་གྱུར་ཏོ། །དེར་ཁོང་རྣམས་གཅིག་ལ་གཅིག་ལྟ་ཞིང༌། ཡབ་ཡུམ་གསུམ་སྤྲུལ་པའི་སྐུར་འདུག་པ་ལ། བཞུགས་པའི་དུས་མོས་གུས་ཆུང་འདུག་ཅེས་སྨྲ་ཞིང་ཡོད་པ་ལ།
ཞང་བློན་སྣ་ཆེན་པོ་དང༌། སྦས་ལྕང་དཔལ་གྱི་ལེགས་བཟང་གཉིས་བྱུང་སྟེ། རྒྱལ་པོ་ཡབ་ཡུམ་གསུམ་གར་

བཞུད་ཅེས་ལན་གསུམ་ཟེར་བ་ལ། ཡབ་ཡུམ་གསུམ་དེ་ལྟར་མཛད། ཡི་དམ་ལ་ཐིམ་པ་བཤད་ཀྱང་ཡིད་ཆེས་མི་འོང་བསམས་ཏེ། འཆད་མ་ཤེས་ནས་གཅིག་གདོང་གཅིག་ལ་བལྟ་ཞིང་མིག་ཧུ་རེ་ལུས་སོ། །དེར་ཁོང་གཉིས་ཁྲོས་ཏེ།
རྒྱལ་པོ་ཡབ་ཡུམ་གར་བཞུད་ལན་གསུམ་དྲིས་པས་མི་འཆད་པར་ངན་པ་ཁྱེད་གཉིས་གསོད་པ་ཡིན་ཟེར་ནས་རལ་གྲི་ཕྱུང་བས། དེར་མང་བཟའ་ན་རེ། རྒྱལ་པོ་ཡབ་ཡུམ་སྤྲུལ་པའི་སྐུར་འདུག་པ། ཡབ་ཡུམ་གསུམ་ག་རང་བྱོན་བཅུ་གཅིག་ཞལ་གྱི་ཐུགས་ཀར་ཐིམ་ནས་བཞུད་དོ།
།ཟེར་ནས་ངུས་པས། དེ་ལ་ཡང་ཡིད་མ་ཆེས་པར་དབོན་སྲས་ལ་ཞུས་པས། དེར་དབོན་སྲས་ཀྱིས། དང་པོར་ཞལ་གདམས་རྒྱས་པར་གསུངས་པ། དེ་རྗེས་བཙུན་མོ་གཉིས་རྒྱལ་པོ་ལ་ཐིམ་པ།
དེ་ནས་མེས་རྒྱལ་པོ་ཡང་ཡི་དམ་གྱི་ཐུགས་ཀར་ཐིམ་པ་སོགས་རྒྱས་པར་གསུངས་པས། དེར་ཁོང་གཉིས་ཀྱང་ཡིད་ཆེས་སོ། །དེར་བློན་པོ་ཐོན་མིས་རྒྱལ་པོ་སྤྲུལ་པའི་སྐུར་འདུག་པའི་རྒྱུ་མཚན།
ཁྲ་འབྲུག་ཏུ་བན་སྤྲང་ལ་ཨ་མི་དྷེ་བའི་ཞལ་བསྟན་པ་དང༌། ལི་ཡུལ་གྱི་དགེ་ཚུལ་གཉིས་ལ་ཨ་མི་དྷེ་བའི་ཞལ་བསྟན་པ། ལྷ་སའི་རབ་གནས་མཛད་དུས་རྒྱལ་པོས་གསོལ་བ་བཏབ་པས། སྐད་ཅིག་ལ་སངས་རྒྱས་དང་བྱང་ཆུབ་སེམས་དཔའ་རྣམས་མངོན་སུམ་དུ་ནམ་མཁའ་ལ་བྱོན་པ་ལ་སོགས་པ་བཤད་པས།
དེར་ཐམས་ཅད་ཡིད་ཆེས་ཏེ། འཕགས་པ་སྤྱན་རས་གཟིགས་དངོས་ཡིན་པར་འདུག་པ། ཡབ་ཡུམ་གསུམ་བཞུགས་པའི་དུས་སུ་མོས་གུས་ཆུང་འདུག་ཟེར་ཏེ།
ཆོས་རྒྱལ་སྤྲུལ་པའི་སྐུ་ཟེར་ཞིང་ཐམས་ཅད་མྱ་ངན་གྱིས་ས་ལ་འགྱེལ་ལོ། །དེར་ཡང་ལྷ་རྣམས་ཀྱིས་མེ་ཏོག་གི་ཆར་ཕབ་སྟེ། ས་ཡང་རྣམ་པ་དྲུག་ཏུ་གཡོས་སོ། །དེ་ནས་རང་བྱོན་བཅུ་གཅིག་ཞལ་གྱི་ཐུགས་ཀ་ནས་འོད་ཟེར་ཁ་

དོག་སྣ་ཚོགས་པ་བརྒྱད་བྱུང་སྟེ། འོད་ཟེར་གཅིག་ཇོ་བོ་མི་བསྐྱོད་རྡོ་རྗེའི་ཐུགས་ཀར་ཐིམ། ལི་མ། འོད་ཟེར་གཅིག་བྱམས་པ་ཆོས་ཀྱི་འཁོར་ལོའི་ཐུགས་ཀར་ཐིམ། ལི་མ། འོད་ཟེར་གཅིག་སངས་རྒྱས་འོད་དཔག་མེད་ཀྱི་ཐུགས་ཀར་ཐིམ།
འོད་ཟེར་གཅིག་སངས་རྒྱས་མི་འཁྲུགས་པའི་ཐུགས་ཀར་ཐིམ། འོད་ཟེར་གཅིག་ཁྲོ་རྒྱལ་སྨེ་བ་བརྩེགས་ཀྱི་ཐུགས་ཀར་ཐིམ། འོད་ཟེར་གཅིག་སངས་རྒྱས་སྨན་པའི་རྒྱལ་པོའི་ཐུགས་ཀར་ཐིམ།
འོག་ཁང་ཤར་ལྷོའི་གཡུ་རུང་ཁུག་ན་ཡོད་བྲིས་སྐུ། འོད་ཟེར་གཅིག་རྟ་མགྲིན་དཀར་པོའི་ཐུགས་ཀར་ཐིམ། བྲིས་སྐུ་བར་ཁང་ན་ཡོད། འོད་ཟེར་གཅིག་རྗེ་བཙུན་སྒྲོལ་མའི་ཐུགས་ཀར་ཐིམ། བྲིས་སྐུ་བར་ཁང་ན་ཡོད།
དེ་རྣམས་ནི་འོད་ཟེར་འཕྲོས་པའི་ལྷ་བརྒྱད་ཡིན་ནོ། །ཡང་ལྷ་དེ་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་ལྷ་ཁང་ནང་གི་ལྷ་ཐམས་ཅད་ལ་ཕོག་ནས། འོད་ཟེར་གྱི་དྲ་བས་འབྲེལ་བར་གྱུར་ཏོ།
།དེ་ནི་འཕྲུལ་སྣང་གི་གསང་བའི་རབ་གནས་ལྷུན་གྱིས་གྲུབ་པ་ཡིན་ནོ། །དེ་ནས་དབོན་སྲས་དང༌། བཙུན་མོ་བློན་པོ་ལ་སོགས་དེ་ན་ཡོད་པ་ཐམས་ཅད་མྱ་ངན་གྱི་སྡུག་བསྔལ་ཞི་ནས། ཟག་མེད་ཀྱི་བདེ་བ་ལ་གནས་པར་གྱུར་ཏོ།
།དེ་ནས་བློན་པོ་ཐམས་ཅད་གྲོས་བྱས་ཏེ། སྲས་གུང་རི་གུང་བཙན་ནི་ཡབ་ཀྱི་གོང་དུ་འདས། དབོན་སྲས་ནི་ཆུང་བས་བང་སོ་བརྩིགས་དགོས་པས། ཡབ་ཡུམ་གསུམ་པོ་རང་བྱོན་བཅུ་གཅིག་ཞལ་གྱི་ཐུགས་ཀར་ཐིམ་པ་གསང་སྟེ།
འཕན་ཡུལ་ཟལ་མོ་སྒང་དུ་འདས་པ་ཡིན་ནོ་ཞེས་ཕྱོགས་བཅུར་བསྒྲགས་ནས། ཡར་ལུང་འཆོང་པོའི་ནང་དུ་ཡབ་ཡུམ་གསུམ་ཀའི་བང་སོ། འགྲན་ཟླ་དང་བྲལ་བར་བརྩིགས་སོ། །རྒྱལ་པོ་ཡབ་ཡུམ་གྱི་མཛད་པ་ཡོངས་སུ་རྫོགས་ཏེ།
རང་བྱོན་བཅུ་གཅིག་ཞལ་གྱི་ཐུགས་ཀར་ཐིམ་པའི་ལེའུ་སྟེ་བཅུ་བདུན་པའོ། །དེ་ལྟར་སྤྲུལ་

པའི་ཆོས་རྒྱལ་ཆེན་པོ་དེ། །དགུང་ལོ་བདུན་ཅུ་ཐམ་པ་རྒྱལ་ས་བཟུང༌། །ལྷ་ཁང་ བཞེངས་ཤིང་དམ་ཆོས་རྒྱས་པར་མཛད།།དཀོན་མཆོག་ཞབས་ཏོག་བཀའ་ཁྲིམས་ཆོས་ལ་བསྒྱུར། །དགུང་ལོ་བརྒྱད་ཅུ་གྱ་གཉིས་བཞེངས་པ་ན།
།ལེ་ལོ་ཅན་རྣམས་བརྩོན་འགྲུས་བསྐྱེད་པ་དང། །སྙོམ་ལས་ཅན་རྣམས་ཆོས་ལ་བཀོད་པ་དང༌། ། རྟག་པར་འཛིན་པ་སྐྱོ་བ་བསྐྱེད་པའི་ཕྱིར། །འཕྲུལ་སྣང་ནང་གི་བཙན་ཁང་བྱང་མ་རུ༑ ༑རྒྱལ་པོ་ཡབ་ཡུམ་འོད་དུ་རབ་ཞུ་ནས།
།ཡི་དམ་ལྷ་ཡི་ཐུགས་ཀར་ཐིམ་པར་གྱུར། །སངས་རྒྱས་མི་རུ་སྤྲུལ་པའི་འགྲོ་དོན་ཅན། །སྤྱན་རས་གཟིགས་དང་གཉིས་སུ་མེད་པའི་སྲས། །སྡིག་ཅན་ཆོས་ལ་འཁོད་པའི་ཐུགས་རྗེ་ཅན། །མཐའ་ཡས་
སེམས་ཅན་རྣམས་ཀྱི་མགོན་གཅིག་པུ།།ཆོས་རྒྱལ་སྤྲུལ་པའི་སྐུ་ལ་སྐྱབས་སུ་མཆི།།འཕགས་པ་ཐུགས་རྗེ་ཅན་གྱིས་བྱིན་གྱིས་རློབས། །དེ་ཡི་བང་སོ་འཆོང་པོའི་ནང་ དུ་བཏབ། །ཆེ་ཆུང་ཚད་ནི་དཔག་ཚད་གཅིག་ཙམ་ལ།
།བང་སོ་གྲུ་བཞི་དཀྱིལ་དུ་ རེ་མིག་བྱས། །དར་དང་ཤོག་བུ་བསྲེས་པའི་འཇིམ་པ་ལ། །དེ་ལ་ཆོས་རྒྱལ་ཆེན་པོའི་སྐུ་བཞེངས་ནས། །ཤིང་རྟར་སྤྱན་དྲངས་རོལ་མོར་བཅས་ནས་ནི། །སྐུ་དེ་བང་སོའི་ནང་དུ་བཞུགས་པ་མཛད།
།ནང་གི་རེ་མིག་ཐམས་ཅད་ནོར་གྱིས་བཀང༌། །བང་སོ་ནང་རྒྱན་ཅན་དུ་གྲགས་པར་གྱུར། །ནང་དུ་ལྷ་ཁང་ལྔ་ཡང་བཞུགས་སོ་ཟེར། །བང་སོ་གྲུ་བཞིར་བརྩིགས་པ་དེ་ནས་བྱུང༌། །མིང་ཡང་སྐུ་རི་སྨུག་པོ་ལགས་སོ་སྐད།
།ཕྱོགས་བཅུའི་སངས་རྒྱས་རྣམས་དང་ཉན་ཐོས་དང༌། ། བྱང་ཆུབ་སེམས་དཔའ་དམ་ཅན་ཆོས་སྐྱོང་རྣམས། །གནས་དེར་ལྷགས་ནས་བང་ སོ་དེ་ལ་ནི། །བཀྲ་ཤིས་རབ་ཏུ་གནས་པའི་ཕྲིན་ལས་མཛད།
།དབོན་སྲས་མང་སྲོང་མང་བཙན་ལ་སོགས་པའི། །བློན་པོ་བོད་འབངས་འཁོར་དང་བཅས་པ་

རྣམས། །མཆོད་པའི་ཡོ་བྱད་བསམ་གྱིས་མི་ཁྱབ་པ། །གནས་དེར་ཁྱེར་ནས་ཕྱག་དང་མཆོད་པ་ཕུལ། །དེ་ལྟར་འགྲན་མེད་རྒྱལ་པོའི་བང་སོ་དེ། །ཡུལ་དེའི་ལྷ་སྲུང་རྣམས་ལ་ཕྲིན་བཅོལ་མཛད། །གསོལ་བ་བཏབ་ནས་སླར་ཡང་ཡུལ་དུ་བྱོན།
། ཕན་བདེའི་འོད་ཀྱིས་ཕྱོགས་བཅུར་ཁྱབ་པར་མཛད། །ཅེས་སོ། །བཅོ་བརྒྱད་པ། དབོན་སྲས་མང་སྲོང་མང་བཙན་གྱི་སྐོར། དེས་ན་དབོན་སྲས་མང་སྲོང་མང་བཙན་གྱིས། དགུང་ལོ་བཅུ་གསུམ་ལོན་དུས་རྒྱལ་སྲིད་བཟུང༌།
བཙུན་མོ་འབྲོ་བཟའ་ཁྲི་མ་ལོད་བྱ་བ་ཁབ་ཏུ་བཞེས། རྒྱལ་ཁམས་ལ་དབང་བསྒྱུར། འདིའི་དུས་སུ་རྒྱའི་རྒྱལ་པོས་རྒྱལ་པོ་སྲོང་བཙན་སྒམ་པོ་མི་བཞུགས་པར་ཤེས། མགར་གྱིས་རྒྱ་ཡུལ་ཕུང་བར་བྱས་པ་རྣམས་དྲན་ནས།
རྒྱའི་དམག་འབུམ་ཚོ་ལྔ་བཏང་ནས་བོད་འཇོམས་པ་དང༌། ཇོ་བོ་ཤཱཀྱ་གདན་འདྲེན་ཟེར་བ་ལ་སོགས་ཀྱི་གཏམ་བྱུང་བ་ལ་སྐྲག་ནས། ཇོ་བོ་ར་མོ་ཆེ་ནས་ལྷ་སར་གདན་དྲངས།
ལྷོ་སྒོ་མེ་ལོང་ཅན་དུ་བཞུགས་ནས། སྒོ་ལ་ཞ་ལ་བགྱིས་ཏེ། འཇམ་དབྱངས་ བཞེངས་སོ། །རྒྱལ་སྲིད་ལོ་བཅོ་ལྔ་བཟུང་སྟེ། དགུང་ལོ་ཉི་ཤུ་རྩ་བདུན་ལ་གཙང་གི་བར་སྣང་སྒང་དུ་འདས་སོ། །མང་སྲོང་བང་སོ་དེ་ཡི་གཡོན་ན་ཡོད།
།བང་སོ་དེ་ཡང་རིན་ཆེན་ནོར་གྱིས་བཀང༌། །མིང་ནི་སྔོ་གཞེ་ཧྲལ་པོ་ཟེར་བ་ལགས། །བཅུ་དགུ་པ། འདུལ་སྲོང་མང་པོ་རྗེ་རླུང་ནམ་འཕྲུལ་གྱི་སྐོར། མང་སྲོང་མང་བཙན་གྱི་སྲས་ལ།
འདུལ་སྲོང་མང་པོ་རྗེ་རླུང་ནམ་འཕྲུལ་གྱི་རྒྱལ་པོ་ཡིན་ཏེ། ཡབ་འདས་ཞག་བདུན་ལོན་དུས་ཆུ་ཕོ་བྱི་བ་ལ་སྒྲག་ཕུ་རུ་འཁྲུངས། མགར་གྱི་སྲས་གཉའ་བཙན་ལྡེམ་བུ་དང༌། སྟག་ར་ཁོང་ལོད་གཉིས་ཀྱིས་བློན་པོ་བྱས་ནས་རྒྱལ་ཁམས་ལ་དབང་བསྒྱུར།
མཆིམས་བཟའ་བཙུན་མོ་ཏོག་བྱ་བ་ཁབ་ཏུ་བཞེས།

རྒྱལ་པོ་འདིའི་དུས་སུ་བློན་པོ་རྩལ་པོ་ཆེ་མི་བདུན་བྱུང་སྟེ། རྔོག་རིང་ལ་ནག་པོས་གླང་པོ་ཆེ་ཐེག རྔོག་གླིང་ཁམས་ཀྱིས་གཡག་གྲུས་པོ་ཆེ་ཁྱོག སྣོན་རྒྱལ་མཚན་གྱིས་མདའ་སྟེའུ་ཁ་མས་བྱ་ཁྲ་རྐེད་པར་བཅད།
དབས་འདོང་སྒོང་གིས་མིག་རྒྱང་གསུམ་རེ་ལ་མདའ་རྒྱང་རེས་སླེབ། འགོས་གཡག་ཆུང་གིས་ཤ་བའི་རླུད་ཕུར་བྱེ་མས་བཀང་སྟེ་གླད་ལ་བསྐོར་ནུས། ཅོ་རོ་འབྲོང་ཤེར་གྱིས་འབྲོང་མཐུར་ལ་རྒྱུག་པ་གྱེན་ལ་འཐེན་ཐུབ།
སྣོན་ཁྲི་བདུན་གཡུ་བྱིན་གྱིས་རྟ་གཡང་ལ་མཆོང་བ་གྱེན་ལ་འཐེན་ཐུབ་པ་རྣམས་བྱུང༌། མངའ་ཐང་དཔལ་འབྱོར་ནི་ལྷ་དང་མཉམ། སྟོབས་དང་མཐུ་རྩལ་གྱིས་ནི་མཐའ་བཞི་ལས་རྒྱལ་ཏེ། ལྷ་སར་མེས་སྲོང་བཙན་སྒམ་པོའི་དགོངས་དུས་ཀྱི་མཆོད་པ་བཙུག
མཐའི་རྒྱལ་པོ་ཡང་དབང་དུ་འདུས་པ་ཙམ་བྱུང་ནས། སྔ་གོང་བོད་ཀྱི་རྒྱལ་པོ་རིམ་པར་བྱོན་པ་རྣམས་ལས་མཐུ་སྟོབས་ཆེ་བ་ཞིག་བྱུང་སྟེ། དགུང་ལོ་ཉི་ཤུ་རྩ་དགུ་རྒྱལ་སྲིད་བཟུང་ནས་ལྗང་གི་ཡུལ་དུ་འདས་སོ།
།འཕྲུལ་རྒྱལ་བང་སོ་མང་སྲོང་གཡོན་ན་ཡོད། །བང་སོ་ལྷ་རི་ཅན་ཞེས་གྲགས་པར་གྱུར། །དེ་ནི་ཧོར་གྱི་མི་སྡེས་བརྩིགས་པ་ལགས། །མིང་ནི་སེང་གེ་བརྩིག་པ་ཟེར་རོ་སྐད།
།ཉི་ཤུ་པ། ཁྲི་ལྡེ་གཙུག་བརྟན་མེས་ཨག་ཚོམ་གྱི་སྐོར། རྒྱལ་པོ་འདུལ་སྲོང་མང་པོ་བཙན་གྱི་སྲས། ཁྲི་ལྡེ་བཙུག་བརྟན་མེས་ཨག་ཚོམ་དུ་གྲགས་པ་སྟེ། ལྕགས་ཕོ་འབྲུག་གི་ལོ་ལ་ཕོ་བྲང་ལྡན་དཀར་དུ་སྐུ་འཁྲུངས།
དགུང་ལོ་བཅུ་ལ་རྒྱལ་སྲིད་བཟུང༌། བློན་པོ་སྐྱི་བཟང་སྟོང་བཙན། མཆིམས་རྒྱལ་ཤུགས་སྟེང༌། འབྲོ་ཆུ་བཟང་འོར་གསུམ་གྱིས་བློན་པོ་བྱས། རྒྱལ་ཁམས་ལ་དབང་བསྒྱུར།
ལྗང་མོ་ཁྲི་བཙུན་བྱ་བའི་བཙུན་མོ་ཁབ་ཏུ་བཞེས། རྒྱལ་པོ་དེས་འཕྱིན་ཕུ་ནས། མེས་

སྲོང་བཙན་སྒམ་པོའི་ཞལ་ཆེམས་ཟངས་ཀྱི་བྱང་བུ་ལ་བྲིས་པ་རྙེད་དེ། གཟིགས་པས་ང་ནི་གདུང་རབས་ལྔ་ན་རྒྱལ་པོ་ཁྲི་དང་ལྡེ་ཞེས་བྱ་བའི་དུས་སུ་དམ་པའི་ཆོས་དར། པཎྜི་ཏ་མང་པོ་བྱོན་ནས་སངས་རྒྱས་ཀྱི་བསྟན་པ་རྒྱས་པར་འགྱུར་ཞེས་པ་དེ།
རྒྱལ་པོ་ཁོང་རང་ཡིན་དགོངས་ནས། བྲན་ཁ་མུ་ལེ་ཤོ་ཀ་དང་གཉགས་ཛྙ་ན་ཀུ་མ་ར་གཉིས་ཕོ་ཉར་བརྫངས་ཏེ། གངས་རི་ཏི་སེ་ལ་པཎྜི་ཏ་སངས་རྒྱས་གསང་བ་དང༌། སངས་རྒྱས་ཞི་བ་གཉིས་སྤྱན་འདྲེན་དུ་བཏང་བས་གདན་མ་འདྲོངས་པ་དང༌།
ཐེག་པ་ཆེན་པོའི་མདོ་སྡེ་ལྔ་བློ་ལ་བཟུང་ནས་འོངས་ཏེ། ཡི་གེར་བྲིས་ནས་གླེགས་བམ་ལྔ་བཞེངས་ནས་དེ་རྣམས་ཀྱི་བཞུགས་ས་ལ་ལྷ་ཁང་ལྔ་བརྩིགས་ཏེ།
བྲག་དམར་ཀ་རུ། ཁ་ཆེ་འགྲིན་བཟང༌། ལྷ་ས་ཁ་བྲག འཕྱིན་ཕུ་ནམ་རལ། མང་གོང་གི་ལྷ་ཁང་དང་ལྔ་བཞེངས། རྒྱ་ཡུལ་ཀེ་མ་ཤི་ནས་མདོ་གསེར་འོད་དམ་པ་དང༌། འདུལ་བ་ལས་རྣམ་པར་འབྱེད་པ་བསྒྱུར་རོ།
།པེ་ཙི་ཙནྡྲ་ཤྲཱིས་སྨན་དཔྱད་མང་པོ་ཡང་བསྒྱུར་རོ། །དེ་རྣམས་ཀྱི་ཡོན་ཏན་གྱིས་བཙུན་མོ་ལྗང་མོ་ཁྲི་བཙུན་ལ་སྲས་ལྗང་ཚ་ལྷ་དབོན་ཞེས་བྱ་བ་ལྷའི་གཟུགས་བྱད་ལྟ་བུ་ཤིན་ཏུ་མཚར་བ་ཅིག་འཁྲུངས་སོ།
།དེ་ལ་བོད་ན་ཁབ་འོས་པ་མ་རྙེད་ནས། མེས་སྲོང་བཙན་སྒམ་པོའི་ལུགས་སུ་བྱ་ཟེར། རྒྱ་ནག་གི་རྒྱལ་པོ་ཛུང་ཛུང་རྒྱལ་པོའི་སྲས་མོ་ཀྱིམ་ཤིང་ཀོང་ཇོ་ལ་རིན་དང་སྐྱེས་བསྐུར་ནས་ལེན་དུ་བཏང་ངོ༌།
།དེར་བོད་ཀྱི་བློན་པོས་རྒྱ་རྗེ་ལ་རིན་དང་སྐྱེས་ཕུལ་བས། རྒྱ་རྗེས་སྲས་མོ་ལ་འགྲོའམ་མི་འགྲོ་གསུངས་པ་དང༌། ཀོང་ཇོས་ལེགས་ཉེས་སྟོན་པའི་མེ་ལོང་ཞིག་ཡོད་པ་ལ་དམོད་བོར་ཏེ་ལེགས་པར་ཕྱིས་ནས་བལྟས་པས།
ཚེ་འདིའི་གྲོགས་སྐལ་བོད་ན་ཡོད་པར་ཤེས་ཤིང༌། རྒྱལ་བུ་དེ་ཡང་མཚར་ཞིང་ཡིད་དུ་འོང་བ་ཞིག་མཐོང་ནས་

བོད་དུ་འགྲོ་བར་མོས་སོ། །དེར་ཡང་རྒྱལ་པོ་དེས་རྫོངས་དཔག་ཏུ་མེད་པ་བསྐུར། རྒྱལ་པོ་ཡང་འཁོར་མང་པོ་དང་བཅས་པ་བུ་མོ་སེམས་ལ་འཕྲེང་བས། ཞིང་ཕེང་ཧེན་ཟེར་བའི་མཁར་རྩིག་ཆེན་པོ་གཅིག་ཡོད་པའི་ས་ཆ་བར་དུ་སྐྱེལ་ཐུང་མཛད་དོ༑
༑དེར་གུར་ཆེན་པོ་ཕུབ་ཅིང༌། བོད་ཀྱི་གསེར་ཡིག་པ་རྣམས་ལ་སྟོན་མོ་ཆེན་པོ་བྱས་ཏེ། རྒྱལ་པོའང་སྤྱན་ཆབ་མང་པོ་ཕྱུང་ནས། སྲས་མོ་ལ་བསླབ་བྱ་མང་པོ་མཛད། མཁར་དེ་ལ་གཏོགས་པའི་ཉེས་པ་ཅན་ཐམས་ཅད་ཐར་དུ་བཅུག་གོ
།ལོ་གཅིག་གི་བར་ལ་དམག་དང་འདབ་ནོར་ཐམས་ཅད་མེད་པར་མཛད་དེ། མཁར་དེའི་མིང་ཀྱིམ་ཤིང་ཧེན་བྱ་བར་བཏགས་སོ། །དེ་ནས་བློན་པོ་ཆེ་བ་གཉིས་དམག་དང་བཅས་པའི་སྐྱེལ་མ་བཏང་སྟེ་བོད་དུ་འོངས་སོ།
།དེར་རྒྱ་བོད་ཀྱི་མཚམས་སུ་སླེབ་པ་དང༌། བོད་དུ་བློན་པོ་རྣམས་ཀྱིས་རྒྱལ་བུ་གདན་དྲངས་ཏེ། མཚན་མོ་ཟླ་བའི་འོད་ལ་ཐམས་ཅད་ཀྱིས་རྟ་རྒྱུགས་པ་ལ་དེར་རྒྱལ་བུས་ཀྱང་རྟ་རྒྱུགས་པས།
རྟས་བསྐྱུར་ཏེ་འདས་སོ། །དེ་ལྟར་བཙུན་མོ་སླེབ་ཁར། རྒྱལ་བུ་གྲོངས་ནས་ཐམས་ཅད་མྱ་ངན་གྱིས་ནོན་ནོ། །ལྗང་ཚ་ལྷ་དབོན་བང་སོ་མེས་ཀྱི་མདུན། །ཟླུམ་པོར་བརྩིགས་ནས་གཏེར་ཡང་སྦས་སོ་སྐད།
།དེ་ནས་ཀོང་ཇོ་དཔོན་གཡོག་རྣམས་ཀྱིས། རྒྱ་བོད་ཀྱི་མཚམས་སུ་སླེབས་པ་དང༌། ཀོང་ཇོ་ལ་གློ་བུར་དུ་སྙིང་ལ་མདའ་ཕོག་པའི་སྡུག་བསྔལ་འདྲ་བ་ཞིག་བྱུང་ནས། དེ་མ་ཁད་མེ་ལོང་ཕྱིས་ནས་བལྟས་པས།
སྔར་གྱི་རྒྱལ་བུ་གཟུགས་བྱད་མཛེས་པ་དེ་མེད་པར་རྒད་པོ་བཞིན་མི་སྡུག་པ་བྱད་སྤུས་ཁེངས་པ་ཞིག་འདུག་ནས་ཤིན་ཏུ་ཡི་མུག་པར་གྱུར་ཏེ་འདི་སྐད་ཟེར་རོ༑ ༑མེ་ལོང་གི་བརྡ་ཆད་མཐོང་བ་ན།
།བུ་མོའི་སྙིང་ལ་གཅོང་ཅིག་ཞུགས། །རང་ཡུལ་དུ་ལོག་པ་ཤུལ་ཐག་རིང༌། །བུ་མོའི་ཕ་མིང་སྙིང་རིང་པོ། །བོད་དུ་འགྲོ་བའི་

རེ་ཐག་ཆད། །བོད་ཀྱི་བློན་པོ་སྡིག་པོ་ཆེ། །ཆ་མེད་ཡུལ་དུ་རྒྱུས་མེད་འཁྱམ། ། ལས་ཀྱི་མེ་ལོང་བསླུ་བ་མཁན། །ཟེར་ཏེ་མེ་ལོང་ལ་བརྡེག་ཅིང་ངུས་སོ། །དེ་ནས་བོད་ཀྱི་རྒྱལ་པོས་ཕོ་ཉ་བཏང་སྟེ། རྒྱ་མོ་དཔོན་གཡོག་རྣམས་ལ་ཁྱོད་ཀྱི་སྐྱེས་པའི་འོས་ངའི་བུ་ལྷ་དང་འདྲ་བ་ཞིག་ཡོད་པ་དེ།
རྐྱེན་ངན་པས་འདས། ད་དེ་ཁྱེད་རང་ཡུལ་དུ་ལོག་གམ། ངེད་ལ་བལྟས་ནས་འོང་ཞེས་ཡི་གེ་བཏང་བས། དེར་རྒྱ་མོ་ན་རེ༑
བུ་མོའི་འདུན་མ་ལན་ཅིག་ཡིན་པ་སྐྱིད་སྡུག་ཅི་བྱུང་ཡང་བོད་དུ་འགྲོ་ཟེར་འོངས་སོ། །དེར་བོད་དུ་སླེབས་པ་དང༌། རྒྱ་མོ་ན་རེ། ངའི་ཨ་ནེའི་ལྷ་ཁང་བལྟའོ་ཟེར་ཏེ། ར་མོ་ཆེར་ཕྱིན་པས། དེ་ན་ཇོ་བོ་མི་བཞུགས་པར་འདུག་ནས་འཕྲུལ་སྣང་དུ་འོངས་པ་དང༌།
ཇོ་བོ་ལྷོ་སྒོ་མེ་ལོང་ཅན་ན་བཞུགས་པར་ཤེས་ནས་སྒོ་ཕྱེ་སྟེ༑ ཇོ་བོ་དེ་ནས་བཏོན་ནས། བཙན་ཁང་དབུས་མར་བཞུགས་སུ་གསོལ། ལྷ་ཞལ་མཐོང་གི་མཆོད་པ་བཙུག
ཇོ་བོ་གདུང་རབས་གསུམ་གྱི་བར་ལ་མུན་ཁང་དུ་བཞུགས་པ་ལ། རྒྱ་མོས་མཆོད་པ་བཙུགས་པ་ཡིན་ནོ། །དེ་ནས་འཕྱིན་ཕུར་བྱོན་ཏེ༑ མེས་རྒྱལ་པོའི་བཙུན་མོར་མངའ་གསོལ་ལོ། །དེ་ནས་ལོ་དུས་འཁོར་བ་ན།
རྒྱལ་བུ་ལུས་ལ་ཞུགས་པ་དང༌། བཙུན་མོ་ཆེ་བ་སྣ་ནམ་བཟའ་བཞི་སྟེངས་ཟེར་བ་ཞིག་ཡོད་པ་ཕྲག་དོག་སྐྱེས་ནས། ང་ལའང་རྒྱལ་པོའི་གདུང་བརྒྱུད་ལུས་ལ་ཡོད་དོ་ཞེས་རྫུན་སྨྲས་ཏེ། དེར་རྒྱ་མོ་ལ་རྒྱལ་པོ་ཁྲི་སྲོང་ལྡེ་བཙན་ལྕགས་ཕོ་རྟའི་ལོ་ལ་བྲག་དམར་དུ་སྐུ་འཁྲུངས་པས།
སྣ་ནམ་བཟའ་རྒྱ་མོའི་རྩར་བྱུང༌། ཤིན་ཏུ་བློ་ཉེ་བ་ལྟར་བྱས་ནས། རྒྱ་མོའི་བུ་ཆུང་འཕྲོག་སྟེ། ང་རང་ལ་སྐྱེས་པ་ཡིན་ནོ་ཟེར་བསྙོན་བྱས་སོ།
།དེར་རྒྱ་མོས་རང་གི་ནུ་མ་བསྟན། སྨྲེ་སྔགས་བཏོན། ཆོ་ངེས་བོས་ཀྱང་བུ་ཆུང་མ་བཏང་བས། བློན་པོ་རྣམས་སྦྲན། རྒྱལ་པོ་ལ་ཞུས་པས། དེར་

སྣ་ནམ་བཟས་ཀྱང་རང་གི་ནུ་མ་ལ་eds: ༼འོ་མ་༽རང་བབས་ཀྱི་རྫས་བྱུག་སྟེ། ནུ་ཞོ་འོངས་པ་བྱས་ནས་བློན་པོ་རྣམས་ལ་བསྟན་པས། བློན་པོ་རྣམས་ཀྱང་ཐེ་ཚོམ་དུ་གྱུར་ནས་མ་ཤེས་སོ། །དེར་རྒྱ་མོའི་བུ་ཆུང་བཙུན་མོ་ཆེ་བས་ཕྲོགས་པས།
དབང་ཤེད་མོས་ནི་མ་ཐུབ། བྱེད་ཐབས་མེད་པར་སོང་ངོ༌། །དེར་རྒྱ་མོའི་སེམས་ལ་ད་དེ་བུ་ཆུང་འདིས་ང་ལ་ཕན་པ་དཀའ། བོད་འདི་ཕུང་བའི་ལས་ཞིག་བྱེད་དགོས་བསམས་ནས་རིའི་དཔྱད་བལྟས་པས།
རྒྱལ་པོའི་གདུང་རབས་ཆད་པའི་ཕྱིར། རྗེའི་བླ་རི་སེང་གེ་གནམ་དུ་མཆོང་བ་འདྲ་བའི་མགོ་ལ། མངལ་ཁྲག་གིས་འཁོར་ལོ་བྲིས་ནས་མཆོད་རྟེན་གྱིས་མནན། བློན་པོ་རིག་པ་ཅན་མི་འོང་བའི་ཕྱིར།
བློན་པོའི་བླ་རི་ལ་ཁྲོ་ཆུས་སྣ་བཅད། སྟག་རི་སེང་རི་གཉིས་གཞུག་eds: ༼མཇུག༽མ་སྦྲེལ་བའང་བཅད། མུ་གེ་འོང་བའི་ཕྱིར། ཡར་ལུང་མེ་སྣའི་རི་འབྲས་ཀྱི་ལྗང་པ་འདྲ་བའི་རྩ་བ་བཅད། བོད་དུ་མཛེ་འོང་བའི་ཕྱིར།
མང་མཁར་གྱི་རི་ཁྱུང་ཆེན་གནམ་ལ་ལྡིང་བ་འདྲ་བའི་མཆུ་བཅད་དོ། །དེ་རྣམས་ཟིན་པ་དང༌། སྲས་ཀྱིས་ལོ་འཁོར་ཏེ༑ ཞབས་འཛུགས་ཀྱི་དགའ་སྟོན་ལ། བཙུན་མོ་གཉིས་པོའི་ཕ་མིང་རྒྱ་དང་སྣ་ནམ་ནས་བོས་སོ།
།དེར་སྣ་ནམ་པ་རྣམས་ཀྱིས་བུ་ཆུང་དགའ་བར་བྱེད་པའི་ཡོ་བྱད། རྒྱན་དང༌། གོས་དང༌། མེ་ཏོག་གི་ཕྲེང་བ་རྣམས་ཁྱེར་འོངས་སོ། །དེར་རྒྱ་དང༌། སྣ་ནམ་གཉིས་ནས། བཙུན་མོ་གཉིས་པོའི་ཕ་མིང་རྣམས་བོད་དུ་སླེབས་སོ༑
༑དེར་རྒྱལ་པོའི་ཕོ་བྲང་དུ་རྒྱལ་པོ་གསེར་ཁྲིའི་སྟེང་དུ་གུང་ལ་བཞུགས། གཡས་ན་སྣ་ནམ་པ་རྣམས་ཀྱིས་བསྡད། གཡོན་ན་རྒྱ་རྣམས་ཀྱིས་བསྡད། དེར་ཡབ་རྒྱལ་པོས་སྲས་རྒྱན་དུ་མས་བརྒྱན་ཏེ།
གསེར་སྐྱོགས་འབྲས་ཆང་གིས་གང་བ་སྲས་ཀྱི་ལག་ཏུ་གཏད་ནས། ཡབ་ན་རེ། མ་གཉིས་ལས་སྐྱེས་པའི་བུ་གཅིག་

པོ༑ ༑ལུས་ཆུང་ཡང་ལྷ་ཡི་རྣམ་འཕྲུལ་ཅན། །སྣོད་གསེར་སྐྱོགས་ཆང་གིས་གང་བ་འདི། །བུ་ཁྱོད་རང་གི་ཞང་པོའི་ལག་ཏུ་གཏོད། །མ་གང་ཡིན་གྱི་ཡིད་ཆེས་དེ་ལ་བྱེད། །གསུངས་ཏེ། དམོད་བོར་ནས་སྲས་གོམ་པ་ཐུབ་ཙམ་དེ་བཏང་ནས།
དེར་སྲས་ཀྱི་གོམ་པ་བོར་ནས་བྱོན་པ་དང༌། སྣ་ནམ་པ་རྣམས་ཀྱིས་གོས་དང༌། རྒྱན་ དང༌། མེ་ཏོག་གི་ཕྲེང་བ་ལ་སོགས་བསྟན་ནས་བོས་ཀྱང༌། འགྲོར་མ་ཉན་པར་རྒྱ་རྣམས་ཀྱི་རྩར་བྱུང་སྟེ།
གསེར་སྐྱོགས་རྒྱ་ལ་གཏད་ནས་འདི་སྐད་ཟེར་རོ། །ང་ཁྲི་སྲོང་ལྡེ་བཙན་རྒྱ་ཚ་ཡིན། །སྣ་ནམ་ཞང་གི་དོན་མི་འཚལ། །ཟེར་ཏེ། ཞང་པོ་རྒྱའི་པང་དུ་སོང་ངོ༌། །དེར་ཡུམ་རྒྱ་མོ་ཤིན་ཏུ་དགའ་སྟེ་འདི་སྐད་ཟེར་རོ།
།ཚེ་སྔོན་མའི་ལས་ཀྱི་འཕེན་པ་ཡིས། །ང་རྒྱ་ནས་འོངས་པའི་བུ་མོ་ལ། །རྗེ་འདྲེན་eds: ༼འགྲན་༽ མེད་རྒྱལ་པོའི་སྲས་ཞིག་འཁྲུངས། །ལས་གང་ཡང་སྲིད་པའི་སྔོན་ཆད་ལ། །བུ་རང་ལ་སྐྱེས་པ་གཞན་གྱིས་ཕྲོགས།
།གཏམ་བདེན་པའི་ཚིག་ལ་མ་ཉན་ཞིང༌། ། བྲང་ནུ་མ་བསྟན་ཀྱང་མ་གཏད་པས། །ང་རྒྱ་མོའི་ལུས་སེམས་གཞོབ་ཏུ་ཐལ། ། སེམས་ཁོང་ཁྲོའི་ན་ཚ་མ་བཟོད་པར། །ཡུལ་བོད་ཀྱི་རི་དཔྱད་ཉམས་སུ་བཅུག
། དུས་དེ་རིང་ལྷ་ཡི་ཉི་མ་ཤར། །བུ་ཁྱོད་ཀྱིས་ཞང་ངོ་ཤེས་པ་ལགས། །ང་ཨ་མའི་ལུས་སེམས་མལ་དུ་བདེ། །ཡུལ་བོད་ཀྱི་རི་དཔྱད་ཉམས་པ་དེ། །རི་དེ་རྣམས་ལ་སྐྱོན་མེད་བཅོས་སུ་ཡོད། །ཅེས་ཟེར་རོ།
།དེར་རྒྱ་མོའི་སྲས་ཡིན་པར་ངོ་ཤེས་ནས། དགའ་སྟོན་གྱི་སྟོན་མོ་ཆེན་པོ་བྱས་སོ། །དེར་སྲས་དགུང་ལོ་ལྔ་ལོན་དུས་ཡུམ་འདས་སོ། །ཡབ་རྒྱལ་པོ་མེས་ཨག་ཚོམ་ནི། དགུང་ལོ་དྲུག་ཅུ་རེ་གསུམ་ལ་ཡར་འབྲོག་སྦ་ཚལ་མཁར་གཤེགས་སོ།
།དེའི་བང་སོ་མུ་ར་རི་ལ་བརྩིགས། ། གྲལ་ནི་འཕྲུལ་གྱི་རྒྱལ་པོའི་གཡོན་ན་ཡོད། །མིང་ནི་ལྷ་རི་གཙུག་ནམ་བྱ་བ་

ལགས། །ཞེས་སོ། །ཉེར་གཅིག་པ། དེ་ནས་ཆོས་རྒྱལ་ཁྲི་སྲོང་ལྡེ་བཙན་གྱིས་དགུང་ལོ་བརྒྱད་ལོན་པ་དང༌། རྒྱལ་སྲིད་བཟུང་ནས་རྒྱལ་ཁམས་ལ་དབང་བསྒྱུར། རྒྱལ་པོ་སྐུ་ནར་མ་སོན་པའི་དུས་སུ་མ་ཞང་ཁྲོན་eds:
༼གྲོམ་༽པ་སྐྱེས་ལ་སོགས་པ་བློན་པོ་ཆོས་ལ་མི་དགའ་བ་རྣམས་ཀྱིས་ཆོས་བྱར་མི་གནང་བའི་ཁྲིམས་བཅས་ནས། ལྷ་སའི་ཇོ་བོ་རིན་པོ་ཆེ་སླར་རྒྱ་ཡུལ་དུ་སྐྱེལ་གྲབས་བྱས་པས། མི་སྟོང་གིས་ཀྱང་མ་དྲངས།
མཁར་བྲག་ཏུ་ས་ཐམས་སུ་བཅུག་པས། བློན་པོ་ཆོས་ལ་མི་དགའ་བ་ལ་ལ་ནི་སྨྱོ་འབོག་བྱུང་ནས་ཤི ལ་ལ་རྒྱབ་གས་ནས་ཤི མཁར་རྣ་གདོང༌། མུ་གེ་དང༌། ནད་ཡམས་དང༌། བཀྲ་མི་ཤིས་པའི་ལྟས་མང་པོ་བྱུང་བས།
ལྟས་མཁན་ཐམས་ཅད་ཁ་མཐུན་པར་རྒྱའི་ལྷ་བྱེ་ཐམས་eds: ༼ཐེམས་༽སུ་བཅུག་པས་ལན་འདུག་ཟེར་ནས། ས་འོག་ནས་བཏོན་ཏེ། རྒྱ་གར་དུ་སྐྱེལ་བར་བསམས་པས་དྲེའུ་གཉིས་ཀྱི་ཐེག་ནས་མང་ཡུལ་དུ་ཕེབས་པའི་དུས་སུ།
ལམ་ལ་མ་ཐར་ཞེས་གླེངས་ནས། ཇོ་བོ་མང་ཡུལ་དུ་ལོ་བཅུ་བཞི་བཞུགས། ཡར་ལུང་ཇོ་བོས་བསྒྲིགས་པའི་རྒྱལ་རབས་དང༌། གཞན་ནའང་འདི་ག་འདུག ཇོ་བོ་མི་བསྐྱོད་རྡོ་རྗེ་རྒྱ་ཡུལ་དུ་སྐྱེལ་རྒྱུ་ལ།
ཤར་ཕྱོགས་དོ་མོའི་ཐང་ལ་བསྐྱལ། དེར་ཞག་བདུན་ལུས་པ། ཁོང་རང་གི་ཇོ་བོ་མིན་པ་ངོ་ཤེས་ནས་བཞག་པ་ཡིན་འདུག འོ་རྒྱལ་ཐང་ཟེར་ཆོས་ལུང་མདའ། སླར་ར་མོ་ཆེར་བཞུགས་སུ་བཅུག་གོ །རྒྱལ་པོ་ཆོས་ལ་དགའ་ནའང༌།
བློན་པོ་མ་ཞང་ཁྲོན་eds: ༼གྲོམ་༽པ་སྐྱེས་དང༌། སྟག་ར་ཀླུ་གོང་ལ་སོགས་དབང་ཆེས་པས། གཞན་གྱིས་རྒོལ་མ་ནུས་སོ། །དེ་ནས་རྒྱལ་པོ་སྐུ་ནར་སོན་ཏེ། རྗེ་བློན་རྣམས་ཆོས་བྱ་བར་བློ་མཐུན་ཏེ།
ཐབས་སྣ་ཚོགས་ཀྱིས་མགོ་བསྐོར་ནས། མ་ཞང་སྟོད་ལུང་བྲང་ཕུ་རུ་གསོན་པོར་བང་སོར་བཅུག སྟག་

ར་ཀླུ་གོང་བྱང་ལ་སྤྱུགས་གོ །དེ་ནས་ཐམས་ཅད་ལ་ཆོས་བྱ་བའི་བཀའ་གནང་ནས། ཐོག་མར་མང་ཡུལ་ནས་ཇོ་བོ་ཤཱཀྱ་ཤིང་རྟར་གདན་དྲངས་བསུ་བ་རོལ་མོ་བསམ་གྱིས་མི་ཁྱབ་པ་དང་བཅས་ཏེ་ར་སའི་གཙང་ཁང་དབུས་མར་བཞུགས་སུ་གསོལ།
དུས་དེར་ཁ་ཆེ་སྐྱེས་བཟངས་ཀྱི་བུ་ཨཱ་ནནྡ་ཟེར་བ་དེ་ར་ས་དང་ར་མོ་ཆེ་གཉིས་ཀྱི་བར་ན། དར་ཚགས་དགུང་སེབ་ཀྱི་ཚོང་དུས་སར། ཚོང་བྱེད་ཀྱིན་ཡོད་པ་བོས་ནས་དེ་ལ་ལོ་ཙཱ་བཅོལ་ཏེ།
ཆོས་དང་བོན་གཉིས་རྩོད་པ་འགྲན་པས། བོན་ཁུངས་ངན་པར་བྱུང་ནས། བོན་གྱི་ཆོས་ཐམས་ཅད་བྲག་དམར་ལ་སོགས་པར་གཏེར་དུ་སྦས་སོ། །ལ་ལ་ཆུ་ལ་བསྐྱུར། འཕྲལ་གྱི་འགལ་རྐྱེན་བཟློག་པ་ཙམ་མིན་པ་མ་གནང་ངོ༌།
།དེ་ནས་རྒྱལ་བློན་ཐམས་ཅད་གྲོས་བགྱིས་ཏེ། སྔོན་མཆོད་རྟེན་བྱ་རུང་ཁ་ཤོར་གྱི་དྲུང་དུ། ཁྱེའུ་གསུམ་གྱིས་སྨོན་ལམ་བཏབ་པའི་མཐུ་ལ་བརྟེན་ནས། སྦ་གསལ་སྣང་རྒྱ་གར་དུ་མཁན་པོ་བོ་དྷི་ས་ཏྭ་གདན་འདྲེན་དུ་བཏང་བས།
གསལ་སྣང་གིས་མཁན་པོ་གདན་དྲངས་ཏེ་ཕོ་བྲང་དུ་ཕེབས་པ་དང༌། རྒྱལ་པོས་སྐུ་རགས་མ་བཅིངས་པར། གསེར་ཕྱེ་བྲེ་གང་ཕྱག་ཏུ་བསྣམས་ནས་མཁན་པོའི་བསུ་བ་ལ་བྱོན་པས། མཁན་པོའི་ཞལ་ནས།
རྒྱལ་པོ་ཁྱེད་ཀྱི་དབུ་ལ་ལ་ཐོད་གསོལ་བས། སྟོད་དུ་མངའ་རིས་ཞྭ་ཙམ་ཞིག་ལ་ཁྲིམས་ཤིག་ཆགས། ཞབས་ལ་ཆག་གསོལ་བས་སྨད་དུ་མདོ་ཁམས་ལྷམ་ཙམ་ལ་ཁྲིམས་ཤིག་ཆགས། སྐུ་ལུས་ལ་སྐུ་རགས་མ་བཅིངས་པས།
བར་འདིར་རྒྱལ་ཁྲིམས་མྱུར་དུ་འཇིག་ཉེན་ཡོད། འོན་ཀྱང་རིན་པོ་ཆེའི་ཕྱག་རྟེན་ཕུལ་བས་ཆོས་བྱར་བཏུབ་གསུངས་ སོ༑ ༑དེ་ནས་ཁ་ཆེ་ཨཱ་ནནྡས་ལོ་ཙཱ་བགྱིས་ཏེ། རྗེ་བློན་རྣམས་ལ་ཆོས་གསུངས་པས།
ནག་པོའི་ཕྱོགས་འདྲེ་སྲིན་གདུག་པ་ཅན་མ་དགའ་བར། ཐོག་དང༌། ལོ་

ཉེས། ནད་ཡམས་བྱུང་བས། འདྲེ་སྲིན་དམ་ལ་འདོགས་པའི་ཕྱིར་དུ་ཨུ་རྒྱན་གྱི་ཡུལ་ནས་སློབ་དཔོན་པདྨ་འབྱུང་གནས་གདན་དྲངས་ཏེ། བོད་ཀྱི་འདྲེ་སྲིན་དམ་ལ་བཏགས་ཏེ། རྗེ་བློན་ཆོས་བྱེད་པ་ལ་འགལ་རྐྱེན་མེད་པར་མཛད་དོ།
།སློབ་དཔོན་གྱིས་རྒྱལ་པོ་ལ་རིག་འཛིན་གྱི་ཚེ་ཆུ་གནང་བས། བློན་པོ་ཆོས་ལ་མི་དགའ་བ་རྣམས་ཀྱིས་རྒྱལ་པོ་ལ་མོན་གྱི་སྨྱོ་ཆུ་དུག་ཡིན་པས། མི་གསོལ་བར་ཞུ་ཞུས་པས། རྒྱལ་པོ་ཡང་ཐེ་ཚོམ་དུ་གྱུར་ནས་མ་གསོལ།
ནད་དུ་མཛེ་མི་འོང་བའི་ཕྱིར། ཀླུའི་རྒྱལ་པོ་མལ་གྲོ་གཟི་ཆེན་དམ་ལ་བཏགས་ནས་རྡོ་རྗེ་བསྣུན་པས་གཟི་ཆེན་གྱིས་ཁྱེའུ་ཞིག་ཏུ་སྤྲུལ་ནས། རྒྱལ་པོ་ལ་གྲོགས་པོ་བཅོལ་ལོ།
།རྒྱལ་པོ་ལ་ཇི་ལྟར་འདོད་པའི་དངོས་གྲུབ་སྟེར་བར་ཁས་བླངས་ནས། རྒྱལ་པོས་ཀླུའི་ངོ་ཆེན་མཛད་ནས་ཐུགས་དམ་བླང་ངོ༌། །ཡང་སློབ་དཔོན་གྱིས་ངམ་ཤོད་ཀྱི་བྱེ་ཐང་ཐམས་ཅད་ནེའུ་ཐང་དུ་གཏང་བཞེད་པ་ལ།
བློན་པོ་ངན་པ་རྣམས་ཀྱིས་རྒྱལ་པོ་ལ་ཞུས་ཏེ། སློབ་དཔོན་གྱིས་རྫུ་འཕྲུལ་ཡིན་པས་རིང་དུ་མི་གནས་ཤིང་མི་རུང་ངོ་ཞེས་ཟེར་ཏེ་མཛད་པར་མ་ཞུས། གཞན་ཡང་སློབ་དཔོན་གྱིས་རྒྱལ་པོའི་བཙུན་མོ་མཁར་ཆེན་བཟའ་འཚོ་རྒྱལ་དབང་ཡོན་དུ་ཁབ་ཏུ་བཞེས་པས།
བློན་པོ་ཐམས་ཅད་མ་དགའ་བར། རྒྱལ་པོ་ལ་སྙན་འཕྲ་ཞུས་ནས། རྒྱལ་པོས་སློབ་དཔོན་གྱི་ཞལ་ལ་མ་ཉན་པས་མཛོལ་པ་ཆེན་པོ་གསུམ་བྱུང་ཟེར་བ་ལ་སོགས་དང༌།
སློབ་དཔོན་མཐུ་ཆེ་བས་རྒྱལ་སྲིད་ལ་གནོད་པར་ངེས། སློབ་དཔོན་ཡུལ་ལ་གཤེགས་པར་ཞུ་ཞུས་སོ། །བསམ་ཡས་ཀྱི་བཀའ་གཙིག་ན། སློབ་དཔོན་སླར་ཨུ་རྒྱན་ཡུལ་དུ་བཞུད་ཟེར་བ་འདུག་སྟེ། རྒྱལ་པོ་དང་གྲོས་མཛད་ནས།
ཙ་རི་ལ་སོགས་སུ་བཞུགས། མ་ཞང་ཁྲོན་༼གྲོམ་༽པ་སྐྱེས་བསད་རྟིང༌། སླར་བསམ་ཡས་སུ་བྱོན་ཟེར། དེ་ནས་རྒྱལ་པོས་བོད་འབངས་རྣམས་བསགས་ཏེ། སྔ་གོང་བོད་དུ་རབ་ཏུ་བྱུང་བའི་དཔེ་མི་འདུག་པས།
བོད་དུ་རབ་ཏུ་བྱུང་བ་ཨེ་

འོང་བལྟ་བའི་ཕྱིར། བློན་པོ་དང་འབངས་ཀྱི་བུ་བློ་རྣོ་བ་བདུན། བོ་དྷི་ས་ཏྭའི་དྲུང་དུ་རབ་ཏུ་བྱུང་སྟེ། དེའང་སྦ་སང་ཤིའི་བུ་རཏྣ། མཆིམས་ཨ་ནུའི་བུ་ཤཱཀྱ་བྲ་བeds: ༼པྲ་བྷ༽། པ་གོར་རཏྣའི་བུ་བཻ་རོ་ཙ་ན།
ངན་ལམ་རྒྱལ་བ་མཆོག་དབྱངས། རྨ་ཨ་ཙརྱ་རིན་ཆེན་མཆོག འཁོན་ཀླུའི་དབང་པོ་བསྲུང་བ། ལོ་རྒྱུས་ཞིག་ན། འཁོན་ཀླུའི་དབང་པོ་སད་མི་མི་བདུན་ལ་མི་ཐེ་ཟེར་བའང་འདུག གཙང་ལེགས་གྲུབ་སྟེ།
བདུན་གྱིས་རབ་ཏུ་བྱུང་བས། སད་མི་མི་བདུན་ཞེས་གྲགས་སོ། །དེ་བཞིན་དུ་བཙུན་མོ་དང༌། བློན་པོ་འབངས་ལ་སོགས་པའི་བུ་སུམ་བརྒྱ་རབ་ཏུ་བྱུང་སྟེ། རྒྱ་གར་དུ་བློ་རྣོ་བ་རྣམས་བརྫངས་ཏེ། སྒྲ་དང་ལོ་ཙཱ་སློབ་ཏུ་བཏང་ངོ༌།
།དེ་ནས་རྒྱལ་པོའི་ཐུགས་ལ་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས་པར་འདོད་ནས། བློན་པོ་འགོས་ལ་སོགས་པའི་ཆོས་བློན་རྣམས་དང་གྲོས་མཛད་དེ།
དཀའ་བའི་ལས་རྣམས་མ་བསྟེན་ན། །སླ་བའི་ལས་ལ་གྲུབ་པ་མེད། །གསུངས་ཏེ། མངའ་འོག་གི་བློན་པོ་བོད་འབངས་རྣམས་བསགས་ཏེ། རྒྱལ་པོའི་ཞལ་ནས་སྔོན་ཆད་བོད་ཀྱི་རྒྱལ་པོ་བྱོན་པ་ལ་ང་ཆེ། ངས་ལག་རྗེས་ཆེན་པོ་ཞིག་འཇོག་དགོས།
རྒྱུ་ཤེལ་ལས་གྲུབ་པའི་མཆོད་རྟེན་ཤར་རི་དང་མཉམ་པ་ཞིག་འཆོས་སམ་ཞང་པོ་རྒྱའི་ཡུལ་མཐོང་བའི་མཁར་ཞིག་བརྩིག་གམ། ཧས་པོ་རི་ཟངས་ཀྱིས་འཐུམ་མམ། དཀའ་བཅུ་ཐང་ལ་ཁྲོན་པ་འདོམ་དགུ་བརྒྱ་དགུ་བཅུ་ཡོད་པ་འབྲུའམ།
ཝ་ལུང་གྲོག་མོ་གསེར་ཕྱེས་འགེངས་སམ། གཙང་པོ་སྦུབས་སུ་འཇུག་གམ། དཀོན་མཆོག་གསུམ་ཀྱི་རྟེན་བཞུགས་པའི་ལྷ་ཁང་བྲེ་ཚད་ཙམ་ཞིག་བཞེངས་སམ་འདོམས་ཤིག་གསུངས་པས།
དེར་ཐམས་ཅད་ཀྱིས་རྒྱལ་པོའི་བཀའ་དེ་གསེར་གྱི་ཕ་བོང་བཞིན་སེམས་ཐོག་ཏུ་ལྗི་བར་བྱུང་ནས། ཞུ་མ་ཤེས་པར་མིག་ཧུ་རེ་ལུས་

སོ༑ ༑དེར་བློན་པོ་འགོས་དང༌། ཞང་ཉང་བཟང་དང༌། གཉེར་སྟག་བཙན་འདོང་གཟིགས་ལ་སོགས་པའི་ཆོས་བློན་རྣམས་བཞེངས་ཏེ། རྗེ་གཅིག་ལགས། ཤེལ་གྱི་མཆོད་རྟེན་ཤང་རི་དང་མཐོ་དམའ་མཉམ་པ་ནི་སྐྱེ་བ་འདི་ལ་གྲུབ་པ་མི་སྲིད།
རྒྱ་ཡུལ་མཐོང་བའི་མཁར་བསམ་པས་འགྲུབ་པ་མི་སྲིད། བོད་མངའ་རིགས་ཀྱི་ཟངས་ཐམས་ཅད་བསྡུས་ཀྱང༌། ཧས་པོ་རི་འཐུམས་པ་མེད། ཝ་ལུང་གྲོག་མོ་གསེར་ཕྱེ་མའི་བྱེ་མས་ཀྱང་མི་ཁེངས།
ཁྲོན་པ་འདོམ་དགུ་བརྒྱ་བས་བརྒྱ་ཡང་འབྲུ་མི་ཐུབ། གཙངཔོ་སྦུབས་སུ་དགུན་ཚུད་ཀྱང་དབྱར་མི་ཚུད། དེ་བས་རྗེའི་ཐུགས་དམ། འབངས་ཀྱི་སྐྱབས་གནས། ཕན་བདེ་ཐམས་ཅད་འབྱུང་བའི་གཞི་མ༑ གཙུག་ལག་ཁང་བྲེ་ཚད་ཙམ་ཞིག་བཞེངས་པ་ལགས་ཞུས་པས།
དེར་ཐམས་ཅད་ཁ་འཆམ་པར་དེ་བཞིན་ལེགས་སོ་ཞེས་གདའོ། །དེ་ནས་རྒྱལ་པོའི་ཞལ་ནས། སློབ་དཔོན་ཆེན་པོ་ངའི་ཕ་མ་གཉིས་པོ་གང་ན་འདུག་ཞུས་པས། སློབ་དཔོན་གྱི་ཞལ་ནས།
རྒྱལ་པོ་ཁྱེད་ཀྱི་ཡབ་ནི། རྒྱ་གར་གྱི་ཡུལ་ན། པཎྜི་ཏ་ཆེན་པོ་ཞིག་ཏུ་སྐྱེས་འདུག་སྟེ། ཁྱེད་ཀྱི་དབོན་སྲས་ཀྱི་དུས་སུ། པཎྜི་ཏ་དཱ་ན་ཤཱི་ལ་ཡིན་པར་ལུང་བསྟན་བོད་དུ་འབྱོན་པར་འདུག ཁྱེད་ཀྱི་ཡུམ་ནི།
ཟུང་མཁར་ན་དབུལ་པོ་བཟའ་མི་གཉིས་ཀྱི་བུ་མོར་སྐྱེས་འདུག་སྟེ། མིང་དང་རུས་ནི་འདི་ལྟར་རོ་ཞེས་ལུང་བསྟན། དེ་ནས་རྒྱལ་པོས་བཙུན་མོ་ལྔ་ཁབ་ཏུ་བཞེས་པ་ལ། ཚེ་སྤང་eds: ༼སྤོང་༽བཟའ་མེ་ཏོག་སྒྲོན།
འཁར་ཆེན་བཟའ་འཚོ་རྒྱལ། བཙུན་མོ་འདི་སློབ་དཔོན་ལ་དབང་ཡོན་དུ་ཕུལ་ལོ། །འབྲོ་བཟའ་བྱང་ཆུབ་སྒྲོན། མཆིམས་བཟའ་ལྷ་མོ་བཙན་རྣམས་སོ། །ཡང་ཡུམ་གྱི་དྲིན་བསབ་པའི་ཕྱིར།
དབུལ་པོ་བཟའ་མིའི་བུ་མོ་ཁབ་ཏུ་བཞེས་ཏེ། ཕོ་ཡོང་བཟའ་རྒྱལ་མོ་བཙུན་ཞེས་གྲགས་སོ། །ལོ་རྒྱུས་ཤིག་ན། རྒྱལ་པོའི་ཡུམ་གྱི་སྐྱེ་བ་བུ་མོ་དེ། འཕན་ཡུལ་

ཟུར་ཆུ་ནས་རྙེད་ཟེར་བ་འདུག་སྟེ། གང་ལྟར་ནའང་ཕོ་ཡོང་བཟའ་ཡིན་པར་དོན་མཐུན་ནོ། །དེ་ནས་སློབ་དཔོན་གྱིས་གཙུག་ལག་ཁང་བརྩིག་པའི་ས་དཔྱད་གཟིགས་པས། ཤར་རི་རྒྱལ་པོ་གདན་ལ་བཞུགས་པ་འདྲ་དེ་བཟང༌།
རི་ཆུང་བྱ་མས་བུ་ལ་སྒབ་པ་འདྲ་དེ་བཟང༌། སྨན་རི་རིན་ཆེན་སྤུངས་པ་འདྲ་དེ་བཟང༌། ཧས་པོ་རི་བཙུན་མོ་དར་དཀར་གྱི་ན་བཟའ་གསོལ་བ་འདྲ་དེ་བཟང༌། རི་ནག་ལྕགས་ཕུར་ས་ལ་བཏབ་པ་འདྲ་དེ་བཟང༌། མེ་ཡར་དྲེའུ་ཆུ་འཐུང་བ་འདྲ་དེ་བཟང༌།
དེལ་ཐང་དར་དཀར་གྱི་ཡོལ་བ་འཐེན་པ་འདྲ་དེ་བཟང༌། ས་གཞི་ནི་གསེར་གཞོང་གུར་གུམ་གྱིས་བཀང་བ་འདྲ་དེ་བཟང་བས། རྗེའི་ཐུགས་དམ་འདིར་བཞེངས་ཤིག་གསུངས་ནས་ཕྱག་བྲིས་མཛད་དོ།
།དེ་ནས་སློབ་དཔོན་གྱིས་འདྲེ་སྲིན་གདུག་པ་ཅན་རྣམས་དམ་ལ་བཏགས་ནས་འགལ་རྐྱེན་མེད་པར་མཛད་དེ། ཡ་རབས་རིགས་བཙུན་ཞིང་ཕ་མ་དྲུག་eds: ༼དྲུང་༽ལྡན་གྱི་བུ་དང་བུ་མོ་རྒྱན་དུ་མས་བརྒྱན་པ་ལྔ་བཅུ།
རིན་པོ་ཆེའི་བུམ་པར་བཀྲ་ཤིས་ཀྱི་ཆུས་གང་བ་ཐོགས་ཏེ། ས་ཕུར་བཏབ། ས་གཞི་བྱིན་གྱིས་བརླབས་སོ། །དེ་ནས་རྒྱལ་པོས་བློན་པོ་དང༌། བོད་འབངས་ཐམས་ཅད་ལས་ལ་བསྐུལ་ཏེ། དབུས་སུ་རིའི་རྒྱལ་པོ་རི་རབ་ལ་དཔེ་བླངས་ནས།
དབུ་རྩེ་ཆེན་མོ་རྨང་བཏིང་ཙམ་ན། རྗེ་བཙུན་མ་སྒྲོལ་མས་ལུང་བསྟན་ནས། སྔ་སོར་ཨཱརྱ་པ་ལོ་གླིང་བཞེངས་ཏེ། རྟེན་གྱི་གཙོ་བོ་ལ་འཕགས་པ་སྤྱན་རས་གཟིགས།
དེའི་གཡས་སུ་སྒྲོལ་མ། གཡོན་དུ་འོད་ཟེར་ཅན། ཡང་གཡས་སུ་ཡི་གེ་དྲུག་པ། གཡོན་དུ་དཔལ་རྟ་མགྲིན་ལ་སོགས་པ། གཙོ་འཁོར་ལྔ་བཞེངས་སོ། །སྟེང་དུ་འོད་དཔག་མེད་གཙོ་འཁོར་ལྔ་བཞེངས་སོ། །དེ་ནས་སློབ་དཔོན་གྱིས་རྒྱལ་པོ་ལ་རྟ་མགྲིན་སྒྲུབ་པའི་ལུང་གནང་ནས་སྒྲུབ་པ་མཛད་པས།
རྒྱལ་པོས་རྟ་མགྲིན་འགྲུབ་ནས།

རྟ་སྐད་ལན་གསུམ་བཏོན་པས་འཛམ་བུའི་གླིང་སུམ་གཉིས་སུ་ཐོས་ཏེ། རྒྱལ་པོའི་ཆབ་སྲིད་ཀྱང་འཛམ་གླིང་སུམ་གཉིས་ལ་དབང་བསྒྱུར་བ་ཡིན་གསུངས། དེ་ནས་ཡོས་ཀྱི་ལོ་ལ་དབུ་རྩེ་ཆེན་པོའི་འོག་ཁང་བཞེངས་ཏེ།
རྟེན་གྱི་གཙོ་བོ་ལ་ཧས་པོ་རི་ནས་སྤྱན་དྲངས་པའི་རྡོའི་ཐུབ་པ་རང་བྱོན་ལ་རིན་པོ་ཆེའི་འཇིམ་པས་གཡོགས་ཏེ། མཚན་དཔེ་དང་ལྡན་པར་བཞུགས། གཡས་གྲལ་ལ་བྱམས་པ། སྤྱན་རས་གཟིགས། སའི་སྙིང་པོ།
དགའ་བའི་དཔལ། ཁྲོ་བོ་ཁམས་གསུམ་རྣམ་རྒྱལ་ལ་སོགས་པའོ། །གཡོན་གྲལ་ལ་ཀུན་ཏུ་བཟང་པོ། ཕྱག་ན་རྡོ་རྗེ། འཇམ་དཔལ། སྒྲིབ་པ་རྣམ་སེལ། དགེ་བསྙེན་དྲི་མ་མེད་པ། ཁྲོ་བོ་མི་གཡོ་བ་དང༌། གཙོ་འཁོར་བཅུ་གསུམ་རྣམས་བོད་ཀྱི་ལུགས་སུ་བཞེངས།
ལྟེ་བའི་ཕྱི་ལྷའི་རི་མོ་མཛད་པ་བཅུ་གཉིས། ཁ་ནང་ལྟ་ལ་ཏོག་གི་རྒྱུད་རིས། སྔར་ཁང་རྗེའི་ཐུགས་དམ་གྱི་རྒྱུད་རིས་རྣམས་བཞེངས། མཁའ་འགྲོ་མ་སེང་གེའི་མགོ་ཅན་ལ་གཏད།
དེ་ནས་བར་ཁང་བཞེངས་ཏེ། རྟེན་གྱི་གཙོ་བོ་ལ་སངས་རྒྱས་རྣམ་པར་སྣང་མཛད། གཡས་ཕྱོགས་ལ་མར་མེ་མཛད། གཡོན་ན་བྱམས་པ༌། མདུན་ན་ཤཱཀྱ་ཐུབ་པ། སྨན་གྱི་ལྷ། སྣང་བ་མཐའ་ཡས་གསུམ་བཞུགས།
གཡས་གཡོན་ན་བྱང་སེམས་ཉེ་བའི་སྲས་བརྒྱད། དགེ་བསྙེན་དྲི་མ་མེད་པ། བྱང་ཆུབ་སེམས་དཔའ་དགའ་བའི་དཔལ། ཁྲོ་བོ་ཀང་དང་ཀིང༌། བཟོ་རྒྱ་ནག་གི་ལུགས་སུ་བཞེངས། རྒྱུད་རིས་ལ་ཡུམ་རྒྱས་པ་གླིང་གཞིའི་ལེའུ་གདོང་ལ་རྒྱལ་ཆེན་བཞི།
བསྐོར་ཁང་ཁ་ཕྱིར་ལྟ་ལ་མཆོད་རྟེན་བརྒྱད་པ། མྱ་ངན་ལས་འདས་པའི་རྒྱུད་རིས། ཁ་ནང་ལྟ་ལ་སྤྲིན་ཆེན་པོའི་རྒྱུད་རིས། སྔགས་ཁང་ལ་ཕྱོགས་བཅུའི་སངས་རྒྱས་དང༌།
གཤིན་རྗེ་གཤེད་ཀྱི་ལྷ་ཚོགས། བསམ་ཡས་ཀྱི་ཆོས་སྐྱོང་རྣམས་ཀྱི་འབག ཆོས་སྐྱོང་རྒྱལ་

པོ་ཤིང་བྱ་ཅན་ལ་གཏད། སྟེང་ཁང་གི་གཙོ་བོ་སངས་རྒྱས་རྣམ་པར་སྣང་མཛད་ཀུན་ཏུ་ཞལ་རེ་རེ་ལ་འཁོར་གཉིས་རེ། བྱང་ཆུབ་སེམས་དཔའ་ཉེ་བའི་སྲས་བརྒྱད། ནང་གི་ལྷ་བྱང་ཆུབ་སེམས་དཔའ་རྡོ་རྗེ་རྒྱལ་མཚན་ལ་སོགས་པ་ཕྱོགས་བཅུའི་སངས་རྒྱས་བྱང་སེམས།
ཁྲོ་བོ་མི་གཡོ་བ་དང་ཕྱག་ན་རྡོ་རྗེ། བཟོ་རྒྱ་གར་གྱི་ལུགས་སུ་བཞེངས། རྒྱུད་རིས་མདོ་སྡེ་ས་བཅུ་པ། ཆོས་སྐྱོང་རྒྱལ་པོ་ཟངས་མའི་འབེ་ལོག་ཅན་ལ་གཏད།
ཐོག་རྒྱ་ཕུབ་ཟ་འོག་རིས་སུ་བྱས། ལྕོག་བཞི་ན་སངས་རྒྱས་དགའ་བའི་དཔལ་ལ་འཁོར་བྱང་ཆུབ་སེམས་དཔས་བསྐོར་བ། ཆོས་སྐྱོང་ལག་ན་རྡོ་རྗེ་གོས་སྔོན་ཅན་བཞི་ལ་གཏད། དེ་ནས་འཁོར་ས་བར་པ་བརྩིགས་ཏེ།
ལྷོ་ཕྱོགས་ཀླུའི་བང་མཛོད་རོལ་ཆས་བཀང༌། གནོད་སྦྱིན་ལག་ན་དབྱུག་ཐོ་ཐོགས་པ་མཆེད་གསུམ་ལ་གཏད། ནུབ་ཕྱོགས་མདོ་རྒྱུད་ཆོས་ཀྱི་བང་མཛོད་སུམ་བརྒྱ་དང༌། བོད་དང་རྒྱའི་དཔེ་ཆ་གླེགས་བམ་གྱིས་བཀང་སྟེ།
ཨ་ཙ་ར་ལག་ན་སྤུ་གྲི་ཐོགས་པ་གསུམ་ལ་གཏད། བྱང་ཕྱོགས་རིན་ཆེན་གཏེར་གྱི་བང་མཛོད་གསུམ་གསེར་དངུལ་ཟངས་ལ་སོགས་པས་བཀང་སྟེ། གཤིན་རྗེ་གཤེད་ལག་ན་བེ་ཅོན་ཅན་གསུམ་ལ་གཏད། རྒྱུད་རིས་ལ་རྒྱ་ཆེར་རོལ་པ་བྲིས།
དེའི་བར་ལ་སངས་རྒྱས་སྟོང་དང་ཁྲི་ལ་སོགས་པ་བྲིས་སོ། །དེ་ནས་འཁོར་ས་ཆེན་པོ་བསྐོར་ཏེ། དཔལ་རྣམ་པར་སྣང་མཛད་ངན་སོང་སྦྱོང་བའི་དཀྱིལ་འཁོར་བཞེངས་སོ༑ ༑མདའ་ཡབ་ཀྱི་ངོས་གསུམ་ན་རིགས་ལྔའི་ལྡེར་སོ་ཞལ་ཕྱིར་བལྟ་བ།
ནང་དུ་སྟུག་པོ་བརྒྱན་པ། ནོར་བུ་བཟང་པོ་ཆོས་སྐྱོང་ཀླུའི་རྒྱལ་པོ་ཨཱ་ནནྡ་ལ་གཏད། རྒྱབ་ཏུ་རྡོ་རིང་བཙུགས་ཆོས་སྐྱོང་སི་ཧ་མུ་ཁ་ལ་གཏད།
དབུ་རྩེའི་སྒོ་གསུམ་རྣམ་པར་ཐང་པའི་སྒོ། །གྲུ་སྐས་དྲུག་ནི་ཕ་རོལ་ཕྱིན་པ་དྲུག །འོག་ཁང་རྡོ་ལ་བར་ཁང་

སོ་ཕག་ཡིན། །སྟེང་ཁང་གཞལ་ཡས་རིན་ཆེན་ཤིང་ལས་གྲུབ། །བཟོ་རྣམས་ཐམས་ཅད་འདུལ་བའི་ལུགས་དང་བསྟུན། །རྒྱུད་རིས་ཐམས་ཅད་མདོ་སྡེའི་ལུགས་དང་བསྟུན། །ལྡེར་སོ་ཐམས་ཅད་གསང་སྔགས་དག་དང་བསྟུན། །ཞེས་སོ༑
༑དེ་ནས་ཤར་ལུས་འཕགས་པོའི་གླིང་གསུམ་ཟླ་གམ་རིས་སུ་ཡོད་པ་ལ་དཔེ་བླངས་ནས། ཤར་དུ་ལྷ་ཁང་གསུམ་བརྩིགས་ཏེ། དེ་ཡང་རྣམ་དག་ཁྲིམས་ཁང་གླིང་ན་རྟེན་གྱི་གཙོ་བོ་ཤཱཀྱ་ཐུབ་པ་གཙོ་འཁོར་ལྔ།
མངོན་པར་འབྱུང་བའི་རྒྱུད་རིས། ཆོས་སྐྱོང་ཚངས་པ་དུང་གི་ཐོར་ཚུགས་ཅན་ལ་གཏད། མཁྱེན་རབ་འཇམ་དཔལ་གླིང་ན། འཕགས་པ་འཇམ་དཔལ་གཙོ་འཁོར་བདུན། སྒོ་སྲུང་གཤིན་རྗེ་གཤེད་གཉིས་འཇམ་དཔལ་རྩ་རྒྱུད་དང༌།
ངན་སོང་སྦྱོང་བའི་རྒྱུད་གཉིས། ཆོས་སྐྱོང་གཤིན་རྗེའི་འཁོར་ལོ་ཅན་ལ་གཏད། བརྡ་སྦྱོར་ཚངས་པ་གླིང་ན་ཤཱཀྱ་ཐུབ་པ་གཙོ་འཁོར་བདུན། མྱ་ངན་ལས་འདས་པའི་རྒྱུད་རིས། ཆོས་སྐྱོང་འབྲུག་གི་གློག་བ་ཅན་ལ་གཏད།
ལྷོ་འཛམ་བུ་གླིང་གི་གླིང་གསུམ་སོག་ཁར་ཡོད་པ་ལ་དཔེ་བླངས་ནས། ལྷོ་ཕྱོགས་སུ་ལྷ་ཁང་གསུམ་བཞེངས་ཏེ། དེ་ཡང་བདུད་འདུལ་སྔགས་པ་གླིང་ན། ཐུབ་པ་བདུད་འདུལ་ལུགས་གཙོ་འཁོར་ལྔ།
ལྟེ་བ་ལ་མདོ་སྡེ་ས་བཅུ་པའི་རྒྱུད་རིས། འཁོར་ས་ལ་ནམ་མཁའི་སྙིང་པོའི་རྒྱུད་རིས། ཆོས་སྐྱོང་དབང་ཕྱུག་མ་ཉི་ཤུ་རྩ་བརྒྱད་ལ་གཏད། ཨཱརྱ་པ་ལོ་གླིང་ན། ཁརྶ་པ་ཎི་གཙོ་འཁོར་ལྔ། སྟེང་ན་སྣང་བ་མཐའ་ཡས་གཙོ་འཁོར་ལྔ།
བློeds: ༼གློ་༽འབུར་ན་ཙནྡན་ལ་དངུལ་གཡོགས་པའི་རྒྱལ་པོའི་སྐུ་འདྲ་གཅིག མཆོད་རྟེན་གཅིག་རྒྱུད་རིས། ཟ་མ་ཏོག ལྷ་མོ་སྟོང་རྩ་གཉིས་ཆོས་སྐྱོང་དྲང་སྲོང་དྷརྨ་རཱ་ཛ་ལ་གཏད།
སྒྲ་སྒྱུར་རྒྱ་གར་གླིང་ན་ཐུབ་པ་རྒྱ་གར་ལུགས་མ་གཙོ་འཁོར་ལྔ། རྒྱུད་རིས་ལ་ཚེ་དཔག་མེད་

དང༌། ལོ་པཎ་སྒྲ་བསྒྱུར་པའི་གཟུགས་སོ། །ཆོས་སྐྱོང་གནོད་སྦྱིན་རཱ་ཧུ་ལ་ལ་གཏད། ནུབ་བ་ལང་སྤྱོད་ཀྱི་གླིང་གསུམ་ཟླུམ་པོར་ཡོད་པ་ལ་དཔེ་བླངས་ནས། ནུབ་ཏུ་ལྷ་ཁང་གསུམ་བརྩིགས་ཏེ། དེ་ཡང་དཔའ་བོ་བཻ་རོ་ཙ་ན་གླིང་ན་རྣམ་པར་སྣང་མཛད་ཟངས་ལ་བཞེངས་པ།
འཁོར་གསང་བ་ཡུམ་བཞི། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་རིས། ཆོས་སྐྱོང་གནོད་སྦྱིན་གླང་གི་མགོ་ཅན་ལ་གཏད། དགའ་ལྡན་བྱམས་པ་གླིང་ན།
མགོན་པོ་བྱམས་པ་གཙོ་འཁོར་བདུན། སྒོ་སྲུང་གཤིན་རྗེ་གཤེད་གཉིས། རྒྱུད་རིས་ལ་གནས་བརྟན་བཅུ་དྲུགབསམ་ཡས་བཞེངས་ལུགས་དང༌། འཇིག་རྟེན་གཏན་བཞག་རྣམས་བྲིས། ཆོས་སྐྱོང་ཁྲོ་བོ་གོས་སྔོན་ཅན་ལ་གཏད།
མི་གཡོ་བསམ་གཏན་གླིང་ན། རྣམ་པར་སྣང་མཛད་རིགས་ལྔ། ཉན་ཐོས་བཅུ་དྲུག རྒྱུད་རིས་ལ་གསེར་འོད་དམ་པ་ནས་ཁྱེའུ་ཆུ་འབེབས་ཀྱི་རི་མོ། ཆོས་སྐྱོང་རྒྱལ་པོ་དངུལ་མགོ་ཅན་ལ་གཏད།
བྱང་སྒྲ་མི་སྙན་གྱི་གླིང་གསུམ་གྲུ་བཞིར་ཡོད་པ་ལ་དཔེ་བླངས་ནས། བྱང་དུ་ལྷ་ཁང་གསུམ་བཞེངས་ཏེ། དེའང་རིན་ཆེན་སྣ་ཚོགས་གླིང་ན་ཤཱཀྱ་ཐུབ་པ་གཙོ་འཁོར་ལྔ། རྒྱུད་རིས་ལ་དགའ་ལྡན་དུ་བཅོམ་ལྡན་འདས་ཀྱིས་ཡུམ་ལ་ཆོས་གསུངས་པ།
དྲིན་ལན་བསབས་པ་རྣམས་བྲིས། ཆོས་སྐྱོང་རྒྱལ་པོ་ལྕགས་ཀྱི་སྡེར་མོ་ཅན་ལ་གཏད། སེམས་བསྐྱེད་བྱང་ཆུབ་གླིང་ན་སངས་རྒྱས་པདྨ་ཅན། སྒྲིབ་པ་རྣམ་སེལ། ཕྱག་ན་རྡོ་རྗེ།
བདུད་རྩི་འཁྱིལ་བ། རྒྱུད་རིས་མདོ་སྡེ་དཀོན་མཆོག་སྤྲིན་དང༌། རྟག་ཏུ་ངུས་ཤེས་རབ་ཀྱི་ཕ་རོལ་ཏུ་ཕྱིན་པ་བཙལ་བ་རྣམས་བྲིས། ཆོས་སྐྱོང་མཁའ་འགྲོ་མ་སེང་གེའི་མགོ་ཅན་ལ་གཏད། པེ་དཀར་དཀོར་མཛོད་གླིང་ན་ཤཱཀྱ་ཐུབ་པ་གཙོ་འཁོར་དགུ།
ཡབ་སྲས་མཇལ་བའི་རྒྱུད་རིས། གློ་འབུར་རྣམས་ན་བསམ་ཡས་

བཞེངས་པའི་ནོར་ལྷག་མ། འདི་ན་འདི་ཡོད་ཀྱི་རྩིས་ཡིག དེའི་སྲུང་མ་ཁྲམ་ཁང་གི་རྒྱལ་པོ་ལ་གཏད། ལྷ་ཁང་སྤྱིའི་བསྟན་སྲུང་ལ། སློབ་དཔོན་གྱིས་ཟ་ཧོར་གྱི་ཡུལ་ནས། ལྷའི་དགེ་བསྙེན་ཆེན་པོ། བདུད་ཀྱི་དམག་དཔོན་ཆེན་པོ།
སྣང་སྲིད་ཀྱི་ལྷ་མ་སྲིན་སྡེ་བརྒྱད་ལ་དབང་བྱེད་ཅིང༌། སྐྱེ་འགྲོ་ཐམས་ཅད་ཀྱི་དབུགས་ལེན། སྲོག་བདག་ཆེན་པོ་པེ་ཧ་ར་ལ་གཏད་ཅིང༌། པེ་དཀར་གྱི་གླིང་དུ་རྟེན་བཙུགས་སོ།།
ཉི་མ་ལྷ་ཁང་ཡག་ཤ་གོང་མ་གང་བ་བཟང་པོའི་ལྷ་ཁང་ན་ཤཱཀྱ་ཐུབ་པ་གཙོ་འཁོར་ལྔ། རྒྱུད་རིས་སངས་རྒྱས་སྟོང་རྩ་གཉིས། ཟླ་བ་ལྷ་ཁང་ཡག་ཤ་འོག་མ་ནོར་བུ་བཟང་པོའི་ལྷ་ཁང་ན། ལྷ་ཁང་རྒྱུད་རིས་གོང་དང་མཐུན།
ཚང་མང་ཀེའུ་གླིང་ན་སྟེང་ན་བ་སོ་ལྷ་ཁང༌། དག་བྱེད་ཁྲུས་ཁང་གླིང་ན་ཁྲོན་པ་ཙནྡན་གྱིས་གང་བ༑ མཐུ་གཏད་ཀླུ་ཁང་གླིང་ན། སེ་བ་ཕུང་པོ་ཡལ་ག་བརྒྱད་ཡོད་པ་གཅིག་ལ། ཀླུ་ཆེན་བརྒྱད། དབུས་ན་ཕྱག་ན་རྡོ་རྗེ།
ཞི་བ་འདུལ་བྱེད་རྒྱུད་རིས། རུས་སྦལ་ཉ་ཆུ་སྲིན་ལ་སོགས་པའོ། །དེ་ནས་མཆོད་རྟེན་དཀར་པོ་བྱང་ཆུབ་ཆེན་པོའི་མཆོད་རྟེན་ཉན་ཐོས་ཀྱི་ལུགས་སེང་གེས་བརྒྱན་པ། ཤུད་པུ་དཔལ་གྱི་སེང་གེས་ལག་དཔོན་བྱས་ནས་བཞེངས།
ཆོས་སྐྱོང་གནོད་སྦྱིན་སྐར་མདའ་ཅན་ལ་གཏད། མཆོད་རྟེན་དཀར་པོའི་སྲོག་ཤིང་རྒྱལ་ཆེན་བཞིས་བཙུགས་ནས་བཞུགས་ལ་སངས་རྒྱས་ཀྱི་རིང་བསྲེལ་མ་ག་དྷའི་བྲེའི་ཁལ་གཅིག
གཉེན་པོ་གསང་བ་ཡབ་ཀྱི་ཡི་དམ། མདོ་སྡེ་ལྔ་རྣམས་བཞུགས་པས་བྱིན་རླབས་ཆེ། མཆོད་རྟེན་དམར་པོ་ཆོས་ཀྱི་འཁོར་ལོ་བསྐོར་བའི་ལུགས་པདྨས་བརྒྱན་པ། སྣ་ནམ་རྒྱལ་ཚ་ལྷ་གནང་གིས་ལག་དཔོན་བྱས་ནས་བཞེངས།
ཆོས་སྐྱོང་གཟའ་མིག་དམར་ལ་གཏད། མཆོད་རྟེན་ནག་པོ་རང་སངས་རྒྱས་ཀྱི་ལུགས། ངམ་སྟག་སྒྲ་ཀླུ་གོང་གིས་ལག་དཔོན་བྱས་ནས་བཞེངས། ཆོས་སྐྱོང་གནོད་སྦྱིན་ལྕགས་ཀྱི་མཆུ་

ཅན་ལ་གཏད། མཆོད་རྟེན་སྔོན་པོ་དཔལ་ལྷ་ལས་བབས་པ་དེ་བཞིན་གཤེགས་པའི་ལུགས། ལྷ་ཁང་སྒོ་མོ་བཅུ་དྲུག་གིས་བརྒྱན་པ། མཆིམས་རྡོ་རྗེ་སྤྲེལ་ཆུང་གིས་ལས་དཔོན་བྱས་ནས་བཞེངས། ཆོས་སྐྱོང་གནོད་སྦྱིན་ཉི་མའི་གདོང་ལ་གཏད།
དེའི་ཚེ་འདྲེ་མོ་འོད་ཅན་མས་མི་ཐམས་ཅད་ལ་གནོད་འཚེ་བྱས་པས། སློབ་དཔོན་གྱིས་བྱམས་པ་གླིང་དུ་མཆོད་རྟེན་འོད་འབར་བ་བརྩིགས་ཏེ། འདྲེ་མོ་མནན། གནོད་འཚེ་མེད་པར་མཛད་དོ།
།དེ་ནས་ལྕགས་རི་ཟུར་མངས་རྡོ་རྗེ་འགྲོས་ནི། མཆོད་རྟེན་བརྒྱ་རྩ་བརྒྱད་ཀྱི་ཚུལ་དུ་བཞུགས་ནས་རེ་རེ་ལ་སངས་རྒྱས་ཀྱི་རིང་བསྲེལ་རེ་རེ་བཞུགས་སོ། །དེ་ནས་བཙུན་མོ་གླིང་གསུམ་ནི། འགྲོ་བཟའ་བྱང་ཆུབ་སྒྲོན་གྱིས་དགེ་རྒྱས་བྱེ་མ་གླིང་བཞེངས་ཏེ།
སངས་རྒྱས་སྣང་བ་མཐའ་ཡས་གཙོ་འཁོར་བདུན་ལི་མ་རུ་བཞེངས། གཡས་ན་རིགས་གསུམ་མགོན་པོ༑ གཡོན་ན་སྨན་གྱི་བླ། ཀུན་ཏུ་བཟང་པོ། མི་གཡོ་བ་རྣམས་བཞུགས།
སྲས་མེད་ཕ་མིང་ཐག་རིང་བས། མ་འོངས་པའི་དུས་སུ་ལྷ་ཁང་ལ་ཞིག་རལ་བྱུང་ན། གསོ་མཁན་མ་བྱུང་དོགས་ནས། རྩིག་པ་སོ་ཕག་ལ་ཞ་ཉེའི་ཆུས་སྦྱར། ཟངས་ཀྱིས་ཐོག་ཕུབ། རོལ་མོར་ཇང་བཏག མར་མེའི་ཚབ་ཏུ་ནོར་བུ་འོད་ཁ་གདུང་མར་བཏག
ཡོན་ཆབ་ཏུ་ཁྲོན་པ་བཅོས་སོ། །ཚེ་ཡང་བཟའ་མེ་ཏོག་སྒྲོན་ལ་སྲས་གསུམ་འཁྲུངས་ཏེ། མུ་ནེ་བཙད་པོ། མུ་རུག་བཙད་པོ། མི་མུག་བཙད་པོ་སད་ན་ལེགས་དང་གསུམ་ཡོད་པའི་ཡབ་ཀྱི་དབུ་རྩེ་རིགས་གསུམ་ལ་དཔེ་བླངས་ནས།
ཁམས་གསུམ་ཟངས་ཁང་གླིང་གི་ལྷ་ཁང་བཞེངས་སོ། །ཕོ་ཡང་བཟའ་རྒྱལ་མོ་བཙུན་གྱིས་བུ་ཚལ་གསེར་ཁར་གླིང་རྡོ་རྗེ་དབྱིངས་ཀྱི་དཀྱིལ་འཁོར་དུ་བཞེངས།
ལྷ་བཟོ་ལ་སོགས་པ་བཟོ་བོ་རྣམས་ལ་དུས་རེ་ལ་ཟས་སྣ་བཅུ་གསུམ་རེ་དྲངས་

པས། དེའི་བཟང་ལན་དུ་བཟོ་ཁྱད་བཅུ་གསུམ་བྱས་པ་ལ། ཕྱི་ན་རྩིག་པ་མེད་དེ། རྡོ་རྗེ་ལྟ་བུར་སྲ་བ་བཟོའི་ཁྱད། ནང་ན་ཀ་བ་མེད་དེ། གུར་ལྟ་བུར་མཛེས་པ་བཟོའི་ཁྱད། ས་གཞི་ར་གན་ལས་བྱས་པ། གཡུའི་གདུང་མ་ལ་གསེར་གྱི་རྟ་རྒྱུག་པ༑
གསེར་གྱི་གདུང་མ་ལ་གཡུའི་འབྲུག་ཡོད་པ། རྒྱ་ཕུབ་eds: ༼ཕིབས་༽ཁ་ཕྱི་ལྟ་དང་ནང་ལྟ་ཡོད་པ། ནང་གི་ལྷ་རྣམས་ལ་སྤྱི་གདུགས་རེ་དང། སྒོས་གདུགས་རེ་ཡོད་པ༑ སྒོ་འབྱེད་གཅོད་ལ་གསེར་གྱི་བྱེ་རུས་སྐད་འདོན་པ།
མཛད་པ་བཅུ་གཉིས་འབུར་དུ་དོད་པ་སོགས། བཟོའི་ཁྱད་ངོ་མཚར་ཅན་བཅུ་གསུམ་བྱས་སོ། །དེ་ལྟར་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་སྡེ་སྐོར་ལེགས་པར་བཞེངས་པའི་བཟོ་ཕུད་ལ།
ལྷ་སར་ཤིང་བཟོའི་ཕུད་ལ། བཙན་ཁང་དབུས་མའི་མདུན་དུ་སྒོ་མོ་ཆེ་རྟ་བབས་ཀྱིས་བརྒྱན་པ་དང༌། སའི་ཕུད་ལ་སྒོ་སྲུང་རྒྱལ་ཆེན་བཞི་བཞེངས་སུ་གསོལ། དེ་ལྟར་ཡོས་ཀྱི་ལོ་ལ་བསམ་ཡས་ཀྱི་རྨང་བཏིང་ནས་ཡོས་ཀྱི་ལོ་ལ་ཡོངས་སུ་རྫོགས་པར་ཚར་ཏེ།
ལོ་སྐོར་གཅིག་འགོར་རོ། །དེ་ནས་རབ་ཏུ་གནས་པར་བྱ་བའི་ཕྱིར། བཟའ་བཏུང་གི་ལོངས་སྤྱོད་དཔག་ཏུ་མེད་པ་བསགས།
མངའ་ཞབས་ཀྱི་མི་ཐམས་ཅད་འདུས་ཏེ། དགའ་སྟོན་རྒྱ་ཆེན་པོ་མཛད་དོ། །དེ་ནས་རྒྱལ་པོས་སློབ་དཔོན་དང་བོ་དྷི་ས་ཏྭ་ལ་གསེར་གྱི་ཕྱག་རྟེན་ཕུལ། རྒྱལ་པོས་ཀྱང་རིན་པོ་ཆེ་དུ་མས་བརྒྱན་པའི་ན་བཟའ་གསོལ་ཏེ།
དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་སྡེ་སྐོར་དང་བཅས་པ་ལ༑ རབ་གནས་ངོ་མཚར་ཆེ་བའི་རྣམ་གྲངས་ཡོད་པ་ལན་བདུན་མཛད། སྤྲུལ་པའི་སྐུར་བསྟན་ནོ། །དེའི་རྒྱུད་རིས་ཀྱང༌།
དབུ་རྩེའི་སྒོ་རྒྱབ་དང༌། འཁོར་སའི་སྒོ་འགྲམ་གཉིས་ལ་བྲིས་ཡོད་དོ། །བཀའི་ཐང་ཡིག་ཆེ་མོ་ལས། དེ་ལྟར་དཔལ་གྱི་

བསམ་ཡས་ལ། །རབ་གནས་དགའ་སྟོན་མཛད་པའི་དུས། །མཚོ་མོ་གུར་གྱི་དཀྱིལ་དྲུང་དེར། །པདྨའི་སྡོང་པོ་སྐྱེས་པའི་གནས། །རྒྱལ་པོ་གསེར་ཁྲིའི་སྟེང་དུ་བཞུགས། །ཡིད་འོང་བཙུན་མོ་ལྔ་པོ་ཡང༌། །མཛེས་པའི་རྒྱན་དང་བཅས་ཏེ་བཞུགས།
།མཆོད་གནས་ལོ་པཎ་ཐམས་ཅད་ཀྱང༌། །དགྱེས་ཤིང་ཆོས་ཀྱི་སྒྲོག་གླེང་མཛད། །ཆོས་བློན་གཙོ་བོ་ཐམས་ཅད་ཀྱང༌། །རྒྱལ་པོ་བཞུགས་པའི་མཐའ་ལ་བསྐོར། །དེ་ལྟར་མངའ་འོག་སྤྱོད་པའི་འབངས།
།དབུས་གཙང་སྡེ་རིགས་ཐམས་ཅད་ནས། །མ་འཚོགས་བྱ་བ་གང་ཡང་མེད། །བཟའ་བཏུང་ལོངས་སྤྱོད་སྣ་ཚོགས་ཀྱིས། །གང་ལ་ཅི་འདོད་ཐམས་ཅད་ཚིམས། །དགའ་བའི་བྲོ་བརྡུང་སྐྱིད་པའི་གླུ། །ཉིན་རེ་བཞིན་དུ་རྒྱུན་ཆད་མེད།
།གདུགས་དང་རྒྱལ་མཚན་བ་དན་སོགས། །གུང་ལ་ཉི་མ་གྲིབ་པ་ཙམ། །འདབ་ཆགས་བྱ་ལ་འཕུར་ས་མེད། །མགོ་ནག་མི་ཡིས་ས་གཞི་ཁེངས། །སིལ་སྙན་རོལ་མོ་འབྲུག་བཞིན་ལྡིར། །གྱི་ལིང་རྟ་ལ་རྒྱུག་ས་མེད།
ཁྱེའུ་བུ་མོ་ཐམས་ཅད་ཀྱིས། །ཆས་བརྒྱན་ལག་ན་རྔ་མ་ཐོགས། ། རྔ་བརྡུང་གླུ་ལེན་གར་སྟབས་བསྒྱུར། །གཡག་སེང་དར་སེང་སྟག་སེང་དང༌། ། འབྲུག་དང་སེང་ཕྲུག་གར་མཁན་དང༌། །དཔལ་མཛེས་རྔ་ཐོགས་འཆམ་པོ་སོགས།
།རྒྱལ་པོའི་སྐུ་ལ་མཆོད་པ་འབུལ། །དེ་ལྟར་རྗེ་འབངས་ཐམས་ཅད་ཀྱིས།། དགའ་བའི་ལུས་ལ་རང་དབང་མེད། །བྲོ་བརྡུང་ནམ་མཁའི་ཆར་པ་འདྲ། །སྐྱིད་པའི་སེམས་ལ་དྲན་འཛིན་མེད།
།རང་རང་མོས་པའི་གླུ་རེ་ལེན། །དེ་ལྟར་མི་རྗེ་ལྷས་མཛད་པ། །ཆོས་རྒྱལ་ཁྲི་སྲོང་ལྡེ་བཙན་དེས། །རིན་ཆེན་ཁྲི་ལས་བཞེངས་ནས་ནི། །རྒྱལ་པོ་དགྱེས་པའི་གླུ་བླངས་པ། །ང་ཡི་དབུ་རྩེ་རིགས་གསུམ་འདི།
། རིན་ཆེན་ལྔ་ལས་གྲུབ་པ་སྟེ། །བརྩིགས་པ་མི་འདྲ་སྐྱེས་པ་འདྲ། །ང་ཡི་ལྷ་ཁང་ངོ་

མཚར་ཆེ། །མཐོང་བ་ཙམ་གྱིས་ཉམས་རེ་དགའ། །དེ་ཕྱིར་བསམ་གྱི་བློ་རེ་བདེ། ། ལུས་འཕགས་གླིང་ལ་དཔེ་བླངས་ནས། །ཤར་གྱི་ལྷ་ཁང་གསུམ་པོ་འདི། །རིན་ཆེན་ལྔ་ལས་གྲུབ་པ་སྟེ། །བརྩིགས་པ་མི་འདྲ་སྐྱེས་པ་འདྲ།
།ང་ཡི་ལྷ་ཁང་ངོ་མཚར་ཆེ༑ ༑མཐོང་བ་ཙམ་གྱིས་ཉམས་རེ་དགའ། །དེ་ཕྱིར་བསམ་གྱིན་བློ་རེ་བདེ། ། འཛམ་བུ་གླིང་ལ་དཔེ་བླངས་ནས། །ལྷོ་ཡི་ལྷ་ཁང་གསུམ་པོ་འདི། །རིན་ཆེན་ལྔ་ལས་གྲུབ་པ་སྟེ།
།བརྩིགས་པ་མི་འདྲ་སྐྱེས་པ་འདྲ། །ང་ཡི་ལྷ་ཁང་ངོ་མཚར་ཆེ། ། མཐོང་བ་ཙམ་གྱིས་ཉམས་རེ་དགའ། །དེ་ཕྱིར་བསམ་གྱིན་བློ་རེ་བདེ། །བ་གླང་སྤྱོད་ལ་དཔེ་བླངས་ནས། །ནུབ་ཀྱི་ལྷ་ཁང་གསུམ་པོ་འདི།
།རིན་ཆེན་ལྔ་ལས་གྲུབ་པ་སྟེ། །བརྩིགས་པ་མི་འདྲ་སྐྱེས་པ་འདྲ། །ང་ཡི་ལྷ་ཁང་ངོ་མཚར་ཆེ། ། མཐོང་བ་ཙམ་གྱིས་ཉམས་རེ་དགའ། །དེ་ཕྱིར་བསམ་གྱིན་བློ་རེ་བདེ། །སྒྲ་མི་སྙན་ལ་དཔེ་བླངས་ནས། །བྱང་གི་ལྷ་ཁང་གསུམ་པོ་འདི།
།རིན་ཆེན་ལྔ་ལས་གྲུབ་པ་སྟེ། །བརྩིགས་པ་མི་འདྲ་སྐྱེས་པ་འདྲ། །ང་ཡི་ལྷ་ཁང་ངོ་མཚར་ཆེ། ། མཐོང་བ་ཙམ་གྱིས་ཉམས་རེ་དགའ། །དེ་ཕྱིར་བསམ་གྱིན་བློ་རེ་བདེ། །ང་ཡི་ཡཀྵ་གོང་འོག་འདི།
།མཁའ་ལ་ཉི་ཟླ་ཤར་བ་འདྲ། །ང་ཡི་བཙུན་མོ་གླིང་གསུམ་འདི། །གཡུ་ཡི་མཎྜལ་བཀོད་པ་འདྲ། །ང་ཡི་མཆོད་རྟེན་དཀར་པོ་འདི། །དུང་དཀར་གཡས་སུ་འཁྱིལ་བ་འདྲ། །ང་ཡི་མཆོད་རྟེན་དམར་པོ་འདི།
།མེ་ལྕེ་གནམ་ལ་བསྙེགས་པ་འདྲ། །ང་ཡི་མཆོད་རྟེན་སྔོན་པོ་འདི། །གཡུ་ཡི་ཀ་བ་བཙུགས་པ་འདྲ། །ང་ཡི་མཆོད་རྟེན་ནག་པོ་འདི། །ལྕགས་ཕུར་ས་ལ་བཏབ་པ་འདྲ། །ང་ཡི་མཆོད་རྟེན་ངོ་མཚར་ཆེ། །མཐོང་བ་ཙམ་གྱིས་ཉམས་རེ་དགའ།
།དེ་ཕྱིར་བསམ་གྱིན་བློ་རེ་བདེ། །དེ་ལ་སོགས་པ་དགྱེས་པའི་གླུ། །སུམ་ཅུ་རྩ་གསུམ་ལྷ་དབང་

གིས། །ལྷ་ཡི་གླུ་ལ་དཔེ་བླངས་ནས། །གཡུ་ཁང་གསེར་ཁྲི་བྱ་བ་བླངས། །ལྷ་སྲས་མུ་ནེ་བཙན་པོ་ཡིས། །འཇིག་རྟེན་སྒྲོན་མེ་བྱ་བ་བླངས། །ལྷ་སྲས་མུ་ཏིག་བཙན་པོ་ཡིས། །སེང་གེ་འགྱིང་བ་བྱ་བ་བླངས། །བཙུན་མོ་རྣམས་ཀྱིས་གླུ་བླངས་པ།
། གཡུ་མཚོ་འཁྱིལ་བ་བྱ་བ་བླངས། །མཆོད་གནས་རྣམས་ཀྱིས་གླུ་བླངས་པ། ། མཁན་པོ་བོ་དྷི་ས་ཏྭ་ཡིས། །སྒམ་ཕྲེང་དཀར་པོ་བྱ་བ་བླངས། །སློབ་དཔོན་པདྨ་འབྱུང་གནས་ཀྱིས།
།ལྷ་འདྲེ་ཟིལ་གནོན་བྱ་བ་བླངས། །མཁས་པ་བཻ་རོ་ཙ་ན་ཡིས། །དབྱངས་ཡིག་ཁུག་པ་བྱ་བ་བླངས། །གནུབས་བན་ནམ་མཁའི་སྙིང་པོ་ཡིས། །མཁའ་ལ་ཁྱུང་ལྡིང་བྱ་བ་བླངས། །ངན་ལམ་བཙུན་པ་རྒྱལ་མཆོག་གིས།
། རྟ་མགྲིན་འགྱིང་དབྱངས་བྱ་བ་བླངས། །མཁས་པ་ཅོག་རོ་དཔལ་བཟང་གིས། ། སྐྱིད་པའི་དཔལ་དགུ་བྱ་བ་བླངས། །བློན་པོ་རྣམས་ཀྱིས་གླུ་བླངས་པ། །ཆོས་བློན་ཆེན་པོ་འགོས་རྒན་གྱིས། །དྲང་ཤིང་དཀར་བ་བྱ་བ་བླངས།
།དེ་སྲས་ཡབ་ལྷག་ཁྲི་བཟངས་ཀྱིས། །མཛངས་ཡིག་འཕྲུལ་གྱི་ལྡེ་མིག་བླངས། །ཤུད་པུ་དཔལ་གྱི་སེང་གེ་ཡིས། །ངུར་ཆུང་གཡུ་རིངས་བྱ་བ་བླངས། །དམག་དཔོན་ལྷ་བཟང་ཀླུ་དཔལ་གྱིས། །ཟར་ཆེན་ཟར་ཆུང་བྱ་བ་བླངས།
།ཉང་བཟང་ཞང་པོ་ཁྲི་རྒྱལ་གྱིས།། སེང་གེ་འགྲེལ་ཆེན་བྱ་བ་བླངས། །སྦས་ཀྱི་བསྟན་བཟང་དཔལ་ལེགས་ཀྱིས། ། འདོད་པ་རེ་བརྒྱད་བྱ་བ་བླངས། །མགར་གྱི་ཁྱུང་པོ་དུམ་ཚུགས་ཀྱིས།
།བྱ་རྒོད་ལྡིང་བ་བྱ་བ་བླངས། །མཆིམས་ཀྱི་རྡོ་རྗེ་སྤྲེལ་ཆུང་གིས། །མཆིམས་ཀྱི་བརྗེད་གླུ་བྱ་བ་བླངས། །སྣ་ནམ་རྒྱལ་ཚ་ལྷ་སྣང་གིས། །ལྷ་ཤུག་གོང་མ་བྱ་བ་བླངས། ཁྲི་འབྲིང་ལྷ་འོད་ཁུག་ཆོས་ཀྱིས།
།མདོ་ཆོད་རབ་འབྲིང་ཐ་གསུམ་བླངས། །གཉགས་ཀྱི་ཁྲི་བཟང་ཡང་བོན་གྱིས། །ཟླ་འོད་ཁྱབ་གདལ་བྱ་བ་བླངས། །ལི་ངམ་སྟག་སྒྲ་

ཀླུ་གོང་གིས། །ལྕགས་སྤྲེལ་གདོང་དྲུག་བྱ་བ་བླངས། །གཙོ་བོ་རྣམས་ཀྱིས་གླུ་བླངས་པ། །ཡ་མཚན་གསེར་གྱི་མེ་ཏོག་བླངས། །སྟག་ཤར་རྣམས་ཀྱིས་གླུ་བླངས་པ༑ ༑སྟག་རུ་དགུ་བརྩེགས་བྱ་བ་བླངས། །མོ་བཙུན་རྣམས་ཀྱིས་གླུ་བླངས་པ།
། མེ་ཏོག་ཕྲེང་བ་བྱ་བ་བླངས། །སྨན་ཤར་རྣམས་ཀྱིས་གླུ་བླངས་པ། །གྲོང་ཟེར་རིང་མོ་བྱ་བ་བླངས། །གཞན་ཡང་བརྗོད་ཀྱིས་མི་ལོང་སྟེ། །ལོ་སྐོར་གཅིག་གི་བར་དུ་ནི༑ ༑མི་རེས་གླུ་རེ་བླངས་པ་ཡིན།
།སྐྱིད་པའི་དུས་སུ་དཔལ་གྱི་འདོམ་བརྐྱང་སྟེ། ། དགའ་བདེ་སྐྱིད་པའི་དཔལ་ལ་ལོངས་སྤྱད་དེ། །ཕན་བདེ་ཉི་ཟླའི་འོད་ལྟ་བུར། ། ལོ་སྐོར་གཅིག་གི་བར་དུ་ཕྱོགས་ཐམས་ཅད་དུ་ཁྱབ་པར་མཛད་དོ།
།དེ་ནས་རྒྱལ་པོའི་ཞལ་ནས། ཚེ་འདིར་ཐར་པ་བྱང་ཆུབ་དོན་དུ་གཉེར་འདོད་པས། ཚེ་འདིའི་བདེ་སྐྱིད་འདིས་ཀྱང་ངེས་པར་བསླུས་གསུངས་ཏེ། སངས་རྒྱས་ཀྱི་བསྟན་པ་དར་ཞིང་རྒྱས་པར་བཞེད་ནས།
རྒྱ་གར་གྱི་ཡུལ་ནས་པཎྜི་ཏ་བི་མ་ལ་མི་ཏྲ་ལ་སོགས་པའི་མཁས་པ་མང་པོ་སྤྱན་དྲངས། སྒྲ་བསྒྱུར་གྱི་ལོ་ཙཱ་བ་བཻ་རོ་ཙ་ན་དང༌། ཁ་ཆེ་ཨཱ་ནནྡ་དང༌། འདན་མ་རྩེ་མངས་དང༌། གཉགས་ཀུ་མཱ་ར་དང༌།
རྨ་ཨ་ཙཱརྱ་རིན་ཆེན་མཆོག་དང༌། འཁོན་ཀླུའི་དབང་པོ། ཀ་བ་དཔལ་བརྩེགས། ཅོག་རོ་ཀླུའི་རྒྱལ་མཚན་དང༌། ཞང་སྣ་ནམ་ཡེ་ཤེས་སྡེ་ལ་སོགས་པས་ལོ་ཙཱ་བྱས་ཏེ། སྒྲ་བསྒྱུར་རྒྱ་གར་གླིང་དུ་གཞི་བཟུང་ནས།
སྡེ་སྣོད་གསུམ་ཀ་བོད་དུ་བསྒྱུར། ལོ་ཙཱ་བ་སྔ་ཚར་གསུམ། བར་ཚར་གསུམ། ཕྱི་ཚར་གསུམ་སྟེ་ཡོངས་སུ་གྲགས་པ་ལོ་ཙཱ་བ་དགུ། དགེ་འདུན་གྱི་སྡེ་བཙུགས། སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུར་དར་ཞིང་རྒྱས་པར་མཛད་དོ།
།དེ་ནས་བོད་འབངས་ཐམས་ཅད་དགེ་བ་བཅུའི་ཁྲིམས་ལ་གནས་ཏེ། བདེ་སྐྱིད་དང་ལྡན་པར་གྱུར་ཏོ། །དེ་ནས་མཁན་པོ་བོ་དྷི་ས་ཏྭའི་ཞལ་ནས། སློབ་

དཔོན་པདྨ་འབྱུང་གནས་ཀྱིས་བརྟན་མ་བཅུ་གཉིས་དམ་ལ་བཏགས་པས། བོད་དུ་མུ་སྟེགས་པ་མི་འོང་གིས། མ་འོངས་པའི་དུས་སུ་ནང་པ་དང་ལྟ་བ་མི་མཐུན་པའི་དུས་ཤིག་འོང༌། དེའི་དུས་སུ་ངའི་སློབ་མ་ཀ་མ་ལ་ཤཱི་ལ་བྱ་བ་ཡོད་ཀྱིས་དེ་གདན་དྲོངས་ཤིག
དེས་ལྟ་བ་ཕྱོགས་གཅིག་ཏུ་མཐུན་པར་འགྱུར་རོ་ཞེས་གསུངས་ཏེ། མྱ་ངན་ལས་འདས་སོ། །དེ་ནས་རྒྱལ་པོས་ཆོས་ཀྱི་རིང་ལུགས་ཡེ་ཤེས་དབང་པོ་ལ་བསྐོས། དེ་ནས་མཁན་པོས་ཇི་ལྟར་གསུང་བ་བཞིན།
རྒྱ་ནག་གི་ཡུལ་ནས་ཧ་ཤང་མ་ཧཱ་ཡ་ན་བྱ་བ་བོད་དུ་བྱོན་ནས། དབུ་མའི་ལྟ་བ་ལ་སྟོན་མིན་པ་བྱ་བ་དང༌། ཙེན་མིན་པ་བྱ་བ་གཉིས་སུ་བྱུང་ནས། ནང་པ་དང་ལྟ་བ་མ་མཐུན་པར་རྩོད་པ་བྱེད་དོ།
།དེའི་ཚེ་མཁན་པོའི་ཞལ་ཆེམས་བཞིན། ཡེ་ཤེས་དབང་པོས་མཁས་པ་ཀ་མ་ལ་ཤཱི་ལ་གདན་དྲངས་ཏེ་བོད་དུ་བྱོན། བསམ་ཡས་ཀྱི་ཐད་ཀའི་ཕ་རིའི་ཆུ་འགྲམ་དུ་ཕེབས་པ་དང༌། ཧ་ཤང་ན་རེ། བདག་གིས་ཀྱང་པཎྜི་ཏ་བྱོན་པ་ལ་བསུ་བ་བྱེད་དོ་གསུངས་ཏེ་ཚུ་རིའི་ཆུ་འགྲམ་དུ་བྱོན་ནོ།
།དེར་ཧ་ཤང་བྱོན་པ་ཀ་མ་ལ་ཤཱི་ལས་གཟིགས་ཏེ། ཀ་མ་ལ་ཤཱི་ལའི་ཐུགས་ལ་ཧ་ཤང་འདི་རིགས་པ་དང་ལྡན་ན་བདག་གིས་ངེས་པར་ཐུལ་གྱིས་རིགས་པ་དང་མི་ལྡན་ན་མི་ཐུལ་དགོངས་ཏེ།
ཧ་ཤང་གི་རིགས་པ་བརྟག་པའི་ཕྱིར་དུ། ཁམས་གསུམ་འཁོར་བར་འཁྱམ་པའི་རྒྱུ་ནི་གང་ཡིན་ཞེས་འདྲི་བའི་བརྡ་སྟོན་པའི་ཕྱིར་དུ། ཀ་མ་ལ་ཤཱི་ལས་ཁོང་རང་གི་དབུ་ལ་ཕྱག་ཤིང་ལན་གསུམ་བསྐོར་བས།
དེ་ཧ་ཤང་གིས་གཟིགས་ཏེ། འཁོར་བར་འཁྱམ་པའི་རྒྱུ་གཟུང་འཛིན་གཉིས་ལས་བྱུང་ཞེས་ལན་འདེབས་པའི་ཕྱིར་དུ། བེར་གྱི་ཐུ་བ་ནས་བཟུང་སྟེ། ལན་གཉིས་ས་ལ་བརྡབ་པས།
ཀ་མ་ལ་ཤཱི་ལའི་ཐུགས་ལ་ཧ་ཤང་རིགས་པ་དང་ལྡན་པ་ཞིག་འདུག་པས།

བདག་གིས་ཐུལ་བར་འདུག་གོ་དགོངས་ནས་ཤིན་ཏུ་དགྱེས་པར་གྱུར་ཏོ། །དེ་ནས་བསམ་ཡས་སུ་ཕེབས་པ་དང༌། རྒྱལ་པོའི་ཞལ་ནས། བདག་ནི་སངས་རྒྱས་ཀྱི་བསྟན་པ་ལ་རབ་ཏུ་མོས་ནས། གཙུག་ལག་ཁང་སྡེ་སྐོར་དང་བཅས་པ་བཞེངས།
རྒྱ་གར་ནས་པཎྜི་ཏ་གདན་དྲངས། སྡེ་སྣོད་གསུམ་གྱི་ཆོས་ཐམས་ཅད་བསྒྱུར་ཞིང་ཡང་དག་པར་གཏན་ལ་ཕབ། དགེ་འདུན་གྱི་སྡེ་བཙུགས། ཆོས་ལ་དགོངས་པ་གཅིག་ཏུ་མཐུན་པ་ཞིག་ཡིན་ནའང༌། རྒྱ་ནག་ནས་ཧ་ཤང་བྱོན་ཏེ།
ཆོས་ལ་ལྟ་བ་མ་མཐུན་པར་སོ་སོར་བྱེ་བས། མཁས་པ་ཀ་མ་ལ་ཤཱི་ལ་གདན་དྲངས་པ་ཡིན། བསྟན་པ་གཅིག་ལ་སྟོན་པ་གཉིས་མི་འོངས་པས། སངས་རྒྱས་བཅོམ་ལྡན་འདས་ཀྱི་དགོངས་པ་མཐུན་པར་སྒྲོ་གླེང་གི་རྩོད་པ་མཛོད་ལ་ང་རྒྱལ་མ་མཛད་པར་རྩོད་པ་སུ་རྒྱལ་དེ་ལ་ཕམ་པ་དེས་མེ་ཏོག་གཏོར་ཅིག་གསུངས་
སོ༑ ༑དེར་སེམས་བསྐྱེད་བྱང་ཆུབ་གླིང་དུ་གདན་ཁྲི་ཆེན་པོ་བཤམས་ཏེ། རྒྱལ་པོ་གུང་ལ་བཞུགས།
གཡས་ཕྱོགས་སུ་ཧ་ཤང་དཔོན་སློབ་རྣམས་བཞུགས། གཡོན་ཕྱོགས་སུ་ཀ་མ་ལ་ཤཱི་ལ་དཔོན་སློབ་བཞུགས། རྩོད་པ་བྱས་པས་མཁས་པ་ཀ་མ་ལ་ཤཱི་ལ་རྒྱལ་བར་གྱུར་ཏེ། ཧ་ཤང་གིས་ཕམ་བླངས་ནས་མེ་ཏོག་གཏོར་རོ།
།དེ་ནས་ཧ་ཤང་སླར་རྒྱ་ཡུལ་ལ་བཞུད་པ་དང༌། ལྷམ་ཡ་ཅིག་བོད་དུ་ལུས་པས་ཧ་ཤང་གི་ཞལ་ནས་ད་རུང་བོད་དུ་ངའི་ལྟ་བ་འཛིན་པ་འགའ་རེ་ཡོད་པར་འདུག་གསུངས་སོ། །དེ་ལྟར་ཡང་རྒྱ་གར་ནས་པཎྜི་ཏ་མཁས་པ་བྱོན།
རྒྱལ་པོས་ཡོན་བདག་མཛད། ལོ་ཙཱ་བ་མཁས་པས་བསྒྱུར་ཞིང་གཏན་ལ་ཕབ་པའི་ཆོས་ལ་འཇུག་པར་གྱིས་ཤིག་ཅེས་རྒྱལ་པོས་བཀའ་བསྩལ་ཏོ། །མཁས་པ་རྣམས་དགོངས་པ་གཅིག་ཏུ་མཐུན་ཅིང༌། དམ་པའི་ཆོས་དར་ཞིང་རྒྱས་པར་མཛད།
སྲས་

མུ་ནེ་བཙན་པོ་ལ་རྒྱལ་སྲིད་གཏད་ནས། ཡབ་ཟུང་མཁར་སྨྱུག་མ་མཁར་གྱི་ཕོ་བྲང་ལ་བྱོན་ཏེ་བཞུགས་སོ། །འདི་དག་ནི་ཟུར་ཙམ་བསྡུས་པ་ཡིན་གྱིས། རྒྱས་པར་འདོད་ན་བསམ་ཡས་ཀྱི་བཀའ་གཙིགས་ཆེན་མོ་ལ་གཟིགས་ཤིག
དེ་ལྟར་ཆོས་རྒྱལ་ཁྲི་སྲོང་ལྡེ་བཙན་དེ་དགུང་ལོ་ལྔ་བཅུ་ང་དྲུག་པ་ཤིང་མོ་གླང་གི་ལོ་ལ་ཟུང་མཁར་དུ་གཤེགས་སོ། །དེའི་བང་སོ་མུ་ར་རི་ལ་བརྩིགས། །གྲལ་ནི་ཡབ་ཀྱི་རྒྱབ་ངོས་གཡས་ན་ཡོད།
།དེ་ནི་མ་གྲོངས་པ་ནས་ཉིད་ཀྱིས་བརྩིགས། །མིང་ནི་འཕྲུལ་རི་བཙུག་སྣང་བྱ་བར་བཏགས། །དེ་ཡི་རྩ་ན་རྡོ་རིང་ཞིག་ཀྱང་ཡོད། །བང་སོ་ཕྱི་རྒྱན་ཅན་དུ་གྲགས་པར་གྱུར། །ཞེས་སོ། །ཉེར་གཉིས་པ། སྲས་མུ་ནེ་བཙན་པོ་ནི།
ཆུ་ཕོ་སྟག་གི་ལོ་ལ་བྲག་དམར་དུ་སྐུ་འཁྲུངས། དགུང་ལོ་ཉི་ཤུ་རྩ་བརྒྱད་ལ་རྒྱལ་སྲིད་བཟུང༌། རྒྱལ་ཁམས་ལ་དབང་བསྒྱུར། བཙུན་མོ་རུ་ཡོང་བཟའ་མདོ་རྒྱལ་ཁབ་ཏུ་བཞེས། དགེ་བ་བཅུའི་ཁྲིམས་བཟུང༌།
ཡབ་ཀྱི་ཐུགས་དགོངས་རྫོགས་པའི་ཕྱིར་དུ་འདུལ་བ་དང་མངོན་པ་དང༌། མདོ་སྡེ་གསུམ་གྱི་མཆོད་པ་བཙུགས། མཆོད་རྟེན་ཆེན་པོ་བཞིའི་གདུགས་དང༌། དབུ་རྩེའི་བྱ་འདབ་ལྕགས་ཐག་གིས་སྦྲེལ།
དར་པོ་ཆེ། འཕན་ཆེན་པོ་རྣམས་འཕྱར། མཆོད་པ་དཔག་ཏུ་མེད་པ་ཕུལ་ཏེ། རྒྱལ་པོའི་ཞལ་ནས། ངའི་ཡབ་ཀྱི་གཙུག་ལག་ཁང་འདི་རྣམས་ལ། ཁྱེད་བོད་འབངས་ཐམས་ཅད་ཀྱིས་རྟ་ཕྱུགས་དང༌། མཚོན་ཆ་མ་གཏོགས་པ།
གཞན་གསེར་དངུལ། གཡུ་མུ་ཏིག་ལ་སོགས་པའི་དངོས་པོ་གང་འདུག་ཕུལ་ཅིག་གསུངས་པས། རྗེའི་བཀའ་བཙན་པས། ལ་ལས་ནི་གསེར་དངུལ་རིན་པོ་ཆེ་མང་པོ་ཕུལ། ལ་ལས་ནི་གཡུ་དང་བེར་

དར་ཟབ་ཕུལ། ལ་ལས་ནི་གོས་དང་རྒྱན་ཕུལ། ལ་ལས་ནི་གོས་ཧྲུལ་པོ་དང༌། རས་སླག་ལ་སོགས་པ་ཕུལ་བས། རྒྱལ་པོའི་ཞལ་ནས། ཁྱེད་བོད་འབངས་རྣམས་དད་པ་ཆེ་ཆུང་ཁྱད་རེ་ཆེ། ལ་ལས་ནི་ནོར་དཔག་མེད་འབུལ། ལ་ལས་ནི་རས་ཧྲུལ་དང་རས་སླག་མིན་པ་མི་འབུལ་ལོ་ཞེས་གསུངས་པས།
བོད་འབངས་རྣམས་ན་རེ། དད་པ་ཆེ་ཆུང་ཡོད་པ་མ་ལགས་ཏེ། ཕྱུག་པོ་རྣམས་ལ་འབུལ་རྒྱུ་ཡོད། དབུལ་པོ་རྣམས་ལ་འབུལ་རྒྱུ་མེད་པས་ལན་ཞེས་ཞུས་པས།
རྒྱལ་པོའི་ཞལ་ནས། ངའི་མངའ་འོག་འདིར་མི་རྣམས་ལ་ལྟོགས་ཕྱུག་ཁྱད་འདི་ཙམ་འོང་བ་མི་འོས་གསུངས་ཏེ། ལྟོགས་ཕྱུག་ལན་གསུམ་སྙོམས་པས། ལོ་རེ་ཙམ་མ་གཏོགས་ཕྱུག་པོ་རྣམས་ནི་སྔར་ལྟར་ཕྱུག
དབུལ་པོ་རྣམས་ནི་སྔར་བཞིན་ལྟོགས་པས། རྒྱལ་པོའི་ཞལ་ནས། ལྟོགས་ཕྱུག་ལན་གསུམ་སྙོམས་ཀྱང༌། སྐྱིད་སྡུག་ལ་ཁྱད་འདི་ཙམ་ཡོད་པ་ཅི་ཡིན། གང་གིས་ལན་ཞེས་གསུངས་པས། མཆོད་གནས་རྣམས་ན་རེ༑ འདི་དག་ནི་སྔོན་གྱི་སྦྱིན་ཤུགས་ཡིན་ཞེས་ཞུས་པས།
ལས་རྒྱུ་འབྲས་ལ་རྒྱལ་པོ་ཐུགས་ཆེས་སོ། །དེ་ལྟར་རྒྱལ་པོས་སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད་དེ། མཆོད་གནས་རྣམས་དང༌། རབ་ཏུ་བྱུང་བ་རྣམས་ནི་དབུའི་ལ་ཐོད་བཞིན་ཁུར།
འཚོ་བ་བླ་ནས་སྦྱོར། ཆབ་སྲིད་ནི་ཕན་པ་དང་བདེ་བས་བསྐྱངས་སོ།། བཙུན་མོ་ཕོ་ཡོང་བཟའ་རྒྱལ་མོ་བཙུན་ཟེར་བ་དེ། ཡབ་རྒྱལ་པོའི་ཡུམ་རྒྱ་མོ་བཟའི་སྐྱེ་བ་ཡིན་པས།
ཡབ་ཀྱི་ཐུགས་ལ་འཕྲེང་བར་གྱུར་ཏེ། ཡབ་ཟུང་མཁར་དུ་བྱོན་དུས་སྲས་ལ་གཏད་མཉེར་མཛད་པས་སྲས་ཀྱིས་ཁབ་ཏུ་བཞེས། ཡབ་རྒྱལ་པོ་གྲོངས་དུས། ཕོ་ཡོང་བཟས་རྒྱན་མ་བཀྲོལ། མྱ་ངན་མ་བྱས་ཟེར་བ་ལ་བསྙད་བཏགས་ནས།
ཡུམ་ཚེ་སྤོང་བཟའ་ཕྲག་དོག་སྐྱེས་ཏེ། གཤེད་མ་བསྐོས་

ནས་གསོད་དུ་བཏང་བས། སྲས་རྒྱལ་པོས་བསྐྱབས་པས། ཡུམ་ལོག་ལྟ་སྐྱེས་ཏེ་སྲས་ལ་གསོལ་ངན་དྲངས་ཏེ། སྲས་རྒྱལ་པོ་མུ་ནེ་བཙན་པོ་ལོ་གཅིག་དང་ཟླ་བ་དགུ་ལ་རྒྱལ་སྲིད་བཟུང་ནས། དགུང་ལོ་ཉི་ཤུ་རྩ་དགུ་ལ་ཕོ་བྲང་ཡུམ་བུར་གྲོངས་སོ༑
༑སྲས་མུ་ནེ་བཙན་པོའི་བང་སོ་ནི། ཨག་ཚོམ་བང་སོའི་གཡས་ངོས་མདུན་ན་ཡོད། །མིང་ནི་ལྷ་རི་ལྡེམ་པོ་ཟེར་རོ་སྐད། །ཅེས་སོ། །ཉེར་གསུམ་པ། དེ་ནས་སྲས་འབྲིང་པོ་མུ་ཏིག་བཙན་པོ་ལ་རྒྱལ་སྲིད་གཏད་རྒྱུ་ལ།
མུ་ཏིག་བཙན་པོས་ཀྱང་སྔ་གོང་ཡབ་བཞུགས་དུས། བློན་ཞང་དབུ་རིང་ཉེས་མེད་དུ་བསད་པའི་ངན་ལེན་དུ་སྣ་ནམ་པས་བཀྲོངས་སོ། །དེའི་བང་སོ་དོན་འཁོར་མདའ་རུ་བརྩིགས།
།མིང་ནི་ཀྱ་རི་ཀྱང་ལྡེམ་ལགས་སོ་སྐད། །དེ་ནས་སྲས་ཆུང་བ་ཁྲི་ལྡེ་སྲོང་བཙན་སད་ན་ལེགས་འཇིང་ཡོན་ལ་རྒྱལ་སྲིད་གཏད། རྒྱལ་ཁམས་ལ་དབང་བསྒྱུར། དགེ་འདུན་གྱི་སྡེ་བཙུགས། སྔར་མེད་པའི་མདོ་དང་སྒྲ་བསྒྱུར།
མཆོད་གནས་པཎྜི་ཏ་བི་ཤྭ་ཀ་ར། བཻ་རོ་ཙ་ན་མཆོག་ཅེས། ཀ་མ་ལ་ཤཱི་ལ་eds: ༼ལ་༽སོགས་པའི་མཆོད་གནས་རྣམས་ལ་ཞབས་ཏོག་བྱས། སྔ་གོང་ཡབ་ཀྱིས་བཞེངས་པའི་གཙུག་ལག་ཁང་རྣམས་ལ་མཆོད་པ་དང་མར་མེ་ཕུལ།
དགུང་ལོ་བཅུ་དགུ་ལོན་དུས་བཙུན་མོ་ལྷ་རྩེ་བྱ་བ་ཁབ་ཏུ་བཞེས། དེ་ལ་སྲས་གཅིག་འཁྲུངས་པ། དགུང་ལོ་བཅུ་གསུམ་ལོན་དུས་ཡབ་འདས། བང་སོ་དོན་མཁར་མདའ་རུ་བརྩིགས།ཉེར་བཞི་པ།
སྲས་ལྡེང་ཁྲི་དགུང་ལོ་བཅུ་བཞི་ལ་རྒྱལ་སྲིད་བཟུང༌། བཙུན་མོ་ཆེན་མ་ལ་གསུམ། བཙུན་མོ་ཆུང་མ་ཞིག་ལ་སྲས་ལྷ་རྗེ་ལྷུན་གྲུབ་གཉིས་ཏེ་ལྔ་འཁྲུངས་སོ། །དགེ་འདུན་གྱི་སྡེ་བཙུགས། ཡབ་མེས་ཀྱིས་བཞེངས་པའི་

གཙུག་ལག་ཁང་རྣམས་ལ་ཞབས་ཏོག་རྒྱས་པར་མཛད་དོ། །རྒྱལ་པོ་དེ་དགུང་ལོ་ལྔ་བཅུ་ང་ལྔ་བཞེས་དུས། མེ་མོ་བྱ་ལོ་ལ་སྒྲགས་ཀྱི་ཕུར་འདས་སོ། །དེ་ཡི་བང་སོ་འཕྲུལ་རྒྱལ་གཡོན་ན་ཡོད། །བང་སོ་དེ་ཡང་རིན་ཆེན་ནོར་གྱིས་བཀང༌།
།ཡུམ་གྱི་ཆབ་གང་བསྐང་པས་མཐོ་བ་ཡིན། །མིང་ནི་རྒྱལ་ཆེན་བང་སོ་ཟེར་རོ་སྐད། །ཞེས་ཟེར་རོ། །ཉེར་ལྔ་པ། དེར་སྲས་ཆེ་བ་གཙང་མ་ནི་ཆོས་ལ་དགའ་སྟེ་རབ་ཏུ་བྱུང༌། དར་མ་ནི་སྡིག་ལ་དགའ་སྟེ་རྗེའི་འོས་མིན།
བར་པ་རལ་པ་ཅན་ལ་སྲིད་གཏད་དོ། །རྒྱལ་པོ་མངའ་བདག་རལ་པ་ཅན་དེ། མེ་ཕོ་ཁྱི་ལ་སྐུ་འཁྲུངས། དགུང་ལོ་བཅུ་གཉིས་ལ་ཡབ་འདས་ཏེ། རྒྱལ་སར་བཏོན། བཀའི་བློན་པོ་བྲན་ཁ་དཔལ་གྱི་ཡོན་ཏན་གྱིས་བྱས།
རྒྱལ་ཁམས་ལ་དབང་བསྒྱུར། བཙུན་མོ་ཅོག་རོ་བཟའ་དཔལ་གྱི་ངང་ཚུལ་ལ་སོགས་པ་བཙུན་མོ་ཆེ་ཆུང་ལྔ་ཁབ་ཏུ་བཞེས། དགེ་བ་བཅུའི་ཁྲིམས་བཟུང༌། རྒྱ་གར་གྱི་པཎྜི་ཏ་ཛི་ན་མི་ཏྲ།
ཤཱི་ལནྡྲ་བོ་དྷི། དཱ་ན་ཤཱི་ལ་ལ་སོགས་པ་སྤྱན་དྲངས། ལོ་ཙཱ་བ་ཀ་བ་དཔལ་བརྩེགས། ཅོག་རོ་ཀླུའི་རྒྱལ་མཚན། བནྡེ་ཡེ་ཤེས་སྡེ་རྣམས་ཀྱིས་ཆོས་བསྒྱུར་ཏེ། ཆོས་ཐམས་ཅད་སྐད་གསར་བཅད་ཀྱིས་གཏན་ལ་ཕབ།
བཀའ་བཅད་རྣམ་པ་གསུམ་དུ་མཛད་དོ། །ཐ་ན་བྲེ་སྲང༌། ཞོ་ལ་སོགས་པ་ཐམས་ཅད་ཀྱང་རྒྱ་གར་དང་བསྟུན། ཐོས་བསམ་སྒོམ་གསུམ་གྱི་སྒོམ་གྲྭ་བཙུགས། འཆད་རྩོད་རྩོམ་གསུམ་གྱི་བཤད་གྲྭ་བཙུགས།
ཆོས་སྡེ་སུམ་ཅུ་ཐམ་པར་དགེ་འདུན་གྱི་སྡེ་བཙུགས། མཁས་བཙུན་བཟང་གསུམ་གྱི་འདུལ་གྲྭ་བཙུགས། རབ་ཏུ་བྱུང་བ་རེ་རེའི་ཞབས་ཏོག་ལ་འབངས་མི་ཁྱིམ་བདུན་ཕུལ། རྒྱལ་པོ་གུང་ལ་བཞུགས་པ་ལ། དབུའི་རལ་པ་གཡས་གཡོན་གྱི་སྣེ་ལ་དར་

ཡུག་བཏགས། དགེ་འདུན་བཞུགས་པའི་གྲལ་གཡས་གཡོན་ལ་བཏིང༌། དེའི་སྟེང་དུ་དགེ་འདུན་བཞུགས་པར་མོས་ལ་དགེ་འདུན་དབུ་སྡེ་གཉིས་ཞེས་གྲགས་སོ༑ ༑ཐུགས་དམ་དུ་འུ་ཤང་རྡོ་དཔེ་མེད་བཀྲ་ཤིས་དགེ་འཕེལ་གྱི་གཙུག་ལག་ཁང་བཞེངས་པར་འདོད་ནས།
ལིའི་ཡུལ་ནས་རིག་བྱེད་ལ་མཁས་པའི་བཟོ་བོ་བོས། བལ་པོའི་ཡུལ་ནས་ལྷ་བཟོ་དང༌། རྡོ་བཟོ་བ་མང་པོ་བོས་ནས་ལྷ་ཁང་དགུ་ཐོག་ཏུ་མཛད་པ་ལ། འོག་གི་ཐོག་གསུམ་སྒོ་དཔེ་དང་བཅས་པ་རྡོ་ལས་གྲུབ།
བར་གྱི་ཐོག་གསུམ་སྒོ་དཔེ་དང་བཅས་པ་སོ་ཕག་ལས་གྲུབ། སྟེང་གི་ཐོག་གསུམ་སྒོ་དཔེ་དང་བཅས་པ་ཤིང་ལས་གྲུབ། རྒྱ་ཕུབ་དགུ་བརྩེགས་ཡོད་པ། རྒྱ་ཕུབ་རེ་རེའི་བྱ་འདབ་བར་ན།
རབ་ཏུ་བྱུང་བ་ཆོས་ཉན་བཤད་བྱེད་པ་བཞུགས། སྟེང་གི་རྒྱ་ཕུབ་གསེར་འབྲུག་གཡུ་འབྲུག་དང་བཅས་པ། རླུང་གིས་བསྐྱོད་དུས་གདུགས་ལྟར་འཁོར་བ། བར་གྱི་རྩིག་པའི་སྟེང་ན། རིན་པོ་ཆེའི་ཕ་གུ་ལ།
མདའ་ཡབ་དང་པུ་ཤུ། དྲ་བ་དང་དྲ་བ་ཕྱེད་པས་མཛེས་པ། གདུགས་དང༌། རྒྱལ་མཚན་དང༌། རིན་པོ་ཆེའི་ཕྲེང་བ་དང༌། དར་གྱི་ཅོད་པན་དང༌། དྲིལ་བུ་གཡེར་ཁའི་སྒྲ་འཁྲོལ་བ༑ རྒྱ་ཕུབ་རྩེའི་གསེར་འབྲུ་རྒྱབ་རི་དང་མཐོ་དམན་མཉམ་པ།
བོད་ཡུལ་ཀུན་ན་འགྲན་ཟླ་དང་བྲལ་ཞིང་མཐོང་བ་ཙམ་གྱིས་དང་བར་བྱེད་ལ། རླུང་ཆེན་རྒྱ་ཕུབ་ཀྱི་ཕྱོགས་བཞིར་ལྕགས་ཐག་བཏང་སྟེ་ཕྱོགས་བཞིར་རྡོའི་སེང་གེ་དང་སྦྲེལ།
དེ་ལ་སྟེང་གི་ཐོག་གསུམ་ན་རྗེའི་ཐུགས་དམ་བཞུགས། བར་གྱི་ཐོག་གསུམ་ན་མཆོད་གནས་དགེ་འདུན་བཞུགས། འོག་གི་ཐོག་གསུམ་ན་རྗེ་བློན་འཁོར་དང་བཅས་པ་བཞུགས་སོ། །དེ་ལྟར་འུ་ཤང་རྡོ་དཔེ་མེད་བཀྲ་ཤིས་དགེ་འཕེལ་གྱི་གཙུག་ལག་ཁང་བཞེངས་པའི་ཕུད་ལ།
ལྷ་སར་ས་ཕུད། ཚངས་པ་དང་བརྒྱ་བྱིན།

ཤིང་བཟོའི་ཕུད་ལ་གནམ་ཡས་ཀ་བ་བཞི་རིན་པོ་ཆེས་བརྒྱན་པ་དང༌། རི་མོའི་ཕུད་ལ་རྙིང་པ་གསོ་རྒྱུ་ཉན་པ། བེ་བུམ་བརྒྱ་རྩ་བརྒྱད་ལུགས་མའི་ཕུད་དུ་ལྗང་ལ་སོགས་པ་རྣམས་ཕུལ་ལོ། །གཞན་ཡང་རྒྱལ་པོའི་མཆོད་གནས།
ཉང་ཤའི་སྤྱན་དང༌། བློན་པོ་འགའ་ཞིག་གིས། ལྷ་སའི་ཤར་དུ། ཀ་རུ་དང་རྨེ་རུ། ལྷོ་རུ་དགའ་བ་དང༌། དགའ་བའི་འོད། བྱང་དུ་བྲན་ཁང་དང༌། བྲན་ཁང་ཐ་མ་ལ་སོགས་པའི་ལྷ་ཁང་བཞེངས་སོ། །དེ་ལྟར་རྒྱལ་པོ་ཁྲི་གཙུག་ལྡེ་བཙན་རལ་པ་ཅན་དེ།
མཁྱེན་པ་ནི་འཕྲུལ་གྱི་ཚུལ་ཆགས། མཛད་པ་ནི་ལྷའི་ལུགས་དང་མཐུན། མངའ་ཐང་དཔལ་འབྱོར་ནི་ལྷའི་དབང་པོ་བརྒྱ་བྱིན་དང་མཉམ། དབང་དང་མཐུ་སྟོབས་ཀྱིས་ནི་བདུད་སྡིག་ཅན་སྐྲག་པར་བྱེད་པ།
མཐའ་བཞི་ལས་རྣམ་པར་རྒྱལ་ཏེ། འཛམ་བུ་གླིང་གསུམ་གཉིས་ལ་དབང་མཛད་པ་ཡིན་ནོ། །དེ་ལྟར་ཡང་སྔ་གོང་ནས་རྒྱ་བོད་ཀྱི་འབྲེལ་ཚུལ། བཙན་པོ་དབོན་ཞང་རིམ་བཞིན་བྱོན་པ་རྣམས་ཀྱི་ལོ་རྒྱུས་མཐུན་ནས་སྐྱེས་འབུལ་རེས་མཛད་པ་དང༌།
འཁོན་ནས་དམག་འདྲེན་རེས་མཛད་པའི་རྣམ་གྲངས་མང་དུ་མཛད་དེ། དེའང་རྒྱའི་དེབ་ཐེར་ཆེན་པོ་ཞུ་ཐུ་ཧན་ཆན་བྱ་བ་ན། བཅོམ་ལྡན་འདས་མྱ་ངན་ལས་འདས་ནས་ལོ་སྟོང་དང་ལྔ་བརྒྱ་དྲུག་ཅུ་རྩ་དྲུག་ལོན་པའི་དུས་རྒྱ་ནག་གི་རྒྱལ་པོ་ཐང་ཞེས་བྱ་བ་བྱུང་སྟེ།
བོད་ཀྱི་རྒྱལ་པོ་གནམ་རི་སྲོང་བཙན་དང་དུས་མཉམ། དེའི་སྲས་ཐའི་ཛུན་རྒྱལ་པོའི་དུས།
སྲོང་བཙན་སྒམ་པོ་དང་དུས་མཉམ་སྟེ། བོད་ཀྱི་རྒྱལ་པོས་རྒྱ་རྗེའི་སྲས་མོ་སློང་བའི་ཕོ་ཉ་བཏང་བས་རྒྱ་རྗེས་བུ་མོ་མ་བྱིན་པར་བོད་དུ་ལོག་སྟེ། རྒྱལ་པོ་ལ་རྫུན་ཞུས་ནས། རྒྱ་རྗེ་དེ་ངེད་རང་ལ་ཤིན་ཏུ་དགའ་ནས་བུ་མོ་སྟེར་བར་ཡོད་པ་ལ།
ཧོར་སེར་ཐུ་ལུ་ཧུན་གྱིས་རྒྱ་རྗེ་ལ་ཕྲ་མ་ཞུས་པས་ལན་ཞེས་ཞུས་པས། བོད་ཀྱི་

རྒྱལ་པོ་ཁྲོས་ནས་བོད་དམག་འབུམ་ཕྲག་གཅིག་ཁྲིད་དེ། ཟུང་ཅིའུ་བྱ་བའི་ས་ཆ་བར་དུ་བྱོན། དེ་ནས་བློན་པོ་གཡའ་ཐུང་བྱ་བ་ལ་དམག་བསྐུར་ནས། ཐུ་ལུ་ཧཱུན་གྱི་ཡུལ་འཇོམས་སུ་བཏང་བ་ལ། ཐུ་ལུ་ཧཱུན་རྣམས་གཙང་ཁའི་མཚོ་སྔོན་ཕན་ལ་བྲོས།
ཤུལ་དུ་ལུས་པའི་མི་ནོར་ཐམས་ཅད་བོད་ཀྱིས་ཁྱེར་རོ། །དེ་ནས་བོད་ཀྱི་རྒྱལ་པོས། བློན་པོ་སེ་ལེ་སྟོང་བཙན་ལ་རིན་པོ་ཆེ་སྣ་ཚོགས་བསྐུར་ནས། རྒྱ་རྗེའི་སྲས་མོ་སློང་དུ་བཏང་བས།
འུན་ཤིང་ཀོང་ཇོ། ཇོ་བོ་ཤཱཀྱ། རྫོངས་མང་པོ་དང་བཅས་པ་བོད་དུ་སླེབ། ལྕགས་ཕོ་ཁྱིའི་ལོ་ལ། རྒྱལ་པོ་སྲོང་བཙན་སྒམ་པོ་འདས་ནས། རྒྱ་ཡུལ་ནས་བང་སོ་མཆོད་པ་ལ་ནོར་མང་པོ་ཁྱེར་བའི་ཕོ་ཉ་བྱུང་ངོ༌།
། རྒྱའི་དམག་བོད་དུ་བྱུང་སྟེ། པོ་ཏ་ལ་མེ་ལ་སྲེགས། ཇོ་བོ་རིན་པོ་ཆེ་བཙལ་བས་མ་རྙེད། མི་བསྐྱོད་རྡོ་རྗེ་སྔ་དྲོ་གཅིག་གི་བར་ཁྱེར་ཟེར་བ་སོགས་རྒྱའི་དེབ་ཐེར་ན་འདུག་གོ
།རྒྱལ་པོ་འདིའི་དུས། དེའི་དབོན་པོ་མང་སྲོང་དགུང་ལོ་བཅུ་གསུམ་ལ་རྒྱལ་སྲིད་བཟུང་བས་ན་སོ་གཞོན་ཏེ། རྒྱལ་སྲིད་བྱ་བ་ཆེར་མ་བྱུང་ཀྱང༌། བློན་པོ་མགར་གྱིས་མཐའ་བཞིའི་ཁྲིམས་བསྲུངས།
དེའི་དུས་སུ་རྒྱའི་དམག་བོད་དུ་བྱུང་ནས་འཇོམས་པ་དང༌། བོད་ཀྱིས་ཀྱང་བློན་པོ་མགར་གྱིས་དམག་དཔོན་བྱས་ནས། བོད་དམག་འབུམ་ཚོ་གཉིས་ཁྲིད་དེ། རྒྱ་རྣམས་ཕམ་པར་བྱས། ཡུལ་འཁོར་རྣམས་བཅོམ་ནས།
བློན་པོ་མགར་ཀྱང་དམག་ཐོག་ཏུ་འདས་སོ། །རྒྱལ་པོ་དེའི་སྲས་འདུལ་སྲོང་འཕྲུལ་གྱི་རྒྱལ་པོའི་དུས་སུ༑ ཡབ་ཀྱི་བང་སོ་མཆོད་པ་ལ། རྒྱ་ཡུལ་ནས་ནོར་མང་པོ་ཁྱེར་བའི་ཕོ་ཉ་བྱུང་ངོ་༑ ༑དེ་རྗེས་མགར་གྱི་སྲས་སྙན་བཙན་ལྡེམ་བུ་དང༌།
ཐུ་ལུ་ཧཱུན་གྱི་བློན་པོ་ངོ་ལོག་གཉིས་དང་བཅས་པས་དམག་ཁྲི་ཚོ་གསུམ་ཁྲིད་ནས་རྨ་ཆུའི་འགྲམ་ན་ཡོད་པའི་མཁར་དང༌། མི་སྡེ་འཇོམས་སུ་ཕྱིན་པས། རྒྱའི་ལི་ཀྱིང་ཧཱེ་ན་ཆེན་གྱི་དམག་

དང་ཕྲད་ནས། འཐབས་པས་རྒྱ་རྣམས་ཕམ། དེ་མ་ཁད་ལིང་ཀྱིང་གིས་རྒྱའི་དམག་སུམ་སྟོང་བསྣན་ནས། བོད་དང་འཐབ་ཏུ་འོངས་པས། བོད་ཀྱི་དམག་ཕྱིར་བྲོས་སོ། །བོད་ཀྱི་རྒྱལ་པོ་འདུལ་སྲོང་མང་པོ་རྗེ་དེའི་སྟོབས་དང༌།
མངའ་ཐང་དང༌། དབང་ཕྱུག་ནི་གཞན་ལས་ཆེ་བ་ཡིན་ནོ། །རྒྱལ་པོ་དེའི་སྲས། ཁྲི་ལྡེ་གཙུག་བརྟན་མེས་ཨག་ཚོམ་གྱི་དུས་སུ། རྒྱ་རྗེ་ཛུང་ཛུང་རྒྱལ་པོ་དང་དུས་མཉམ་སྟེ། རྒྱ་རྗེ་དེའི་སྲས་མོ་ཀྱིམ་ཤིང་ཀོང་ཇོ་བོད་དུ་བྱོན་པ་ཡིན་ནོ།
།བུ་མོའི་རྫོངས་ལ་དར་ཟབ་ཁྲི་ཚོ་མང་པོ་དང༌། བཟོའི་རིགས་བྱེད་སྣ་ཚང་དང༌། རྒྱལ་པོའི་མདུན་ལ་འགྲོ་བའི་ལག་ཆའི་རིགས་གང་ཡིན་བྱིན་ནས་ཟ་ཡ་ཐའི་བྱང་ཀུན་གཡང་གུའི་ཧེན་ཟེར་བའི་མི་དཔོན་གཉིས་ཀྱིས་མགོ་བྱས་དམག་མི་མང་པོ།
སྐྱེལ་དུ་བཏང་སྟེ་མཐུན་པའི་གཏམ་བྱས་སོ། །བྱང་ངོས་དང་གྷའི་ས་ཆ་ཡང་ལོ་སུམ་ཅུའི་བར་དུ་བོད་ཀྱིས་བདག་བྱས། དེའི་སྲས་རྒྱལ་པོ་ཁྲི་སྲོང་ལྡེ་བཙན་གྱི་དུས་སུ་དབོན་ཞང་མ་མཐུན་པར་དམག་རྒྱག་རེས་མང་དུ་བྱས་འདུག་ཅིང༌།
ཞང་རྒྱ་ཚ་ལྷ་གནང༌། དམག་དཔོན་ལྷ་བཟང་ཀླུ་དཔལ་ལ་སོགས་པས་བོད་དམག་འབུམ་ཚོ་གཉིས་ཙམ་ཁྲིད་ནས།
ཤིང་ཀུན་དང༌། ཅེའུ་མཁར་དང༌། སྨན་ཙེའི་ཡུལ་རྣམས་བཅོམ། དབོན་ཞང་མཐུན་པའི་སྐྱེས་ཕུལ། འཁོན་མེད་པར་ཆད་ནའང་བོད་ཀྱི་རྒྱལ་པོས་ཁ་ལ་རང་རེ་དང་མཐུན་པར་བྱ་ཟེར་ཀྱང༌། སེམས་ཤིན་ཏུ་གནག་པར་བྱུང་ཟེར་རོ༑
༑དེ་ལྟར་སྲས་མུ་ནེ་བཙད་པོ་དང༌། སད་ན་ལེགས་ཀྱི་དུས་སུ་ཡང༌། སྐབས་རེ་མཐུན་ནས་སྐྱེས་འབུལ་བ་དང༌། འཁོན་ནས་དམག་འདྲེན་རེས་བྱས་པ་མང་དུ་འདུག་གོ །དེ་ལྟར། མངའ་བདག་རལ་པ་ཅན་གྱིས་ཀྱང༌།
དབོན་ཞང་དང་མ་མཐུན་པར་བོད་དམག་ཁྲི་ཚོ་མང་པོ་ཁྲིད་ནས། རྒྱའི་ཡུལ་མཁར་ཐམས་ཅད་

བཅོམ། རྒྱའི་ཧ་ཤང་དང༌། བོད་ཀྱི་མཆོད་གནས་རྣམས་ཀྱི་བར་དང་གནའ་དཔང་མཛད་ནས་དབོན་པོ་དགྱེས་པའི་སྐྱེས་ཕུལ། ད་ཕྱིས་འཁོན་མེད་པར་ཆད་ནས། རྒྱ་ཡུལ་རྨེ་རུ་བྱ་བའི་སོ་མཚམས་སུ་བཙན་པོ་དབོན་ཞང་གཉིས་ཀྱིས་ལྷ་ཁང་རེ་བརྩིགས།
ཕ་བོང་ལ་ཉི་ཟླ་བྲིས་ནས། གནམ་ལ་ཉི་ཟླ་ཟུང་གཅིག ས་ལ་བཙན་པོ་དབོན་ཞང༌། རྒྱའི་རྨེ་རུ་མན་ལ་བོད་ཀྱི་དམག་མི་དྲངས། དེ་ཡན་ལ་རྒྱའི་དམག་མི་དྲངས། ཕན་ཚུན་དུ་ས་མཚམས་བསྲུང་སྟེ།
ས་ས་མལ། རྡོ་རྡོ་མལ་དུ་གནས་ནས། བོད་བོད་ཡུལ་ན་སྐྱིད། རྒྱ་རྒྱ་ཡུལ་ན་སྐྱིད་པའི་ཁྲིམས་མཛད་ནས། དཀོན་མཆོག་གསུམ་དང༌། ཉི་ཟླ་དང༌། གཟའ་སྐར་དང༌། ལྷ་གཉན་རྣམས་དཔང་དུ་བཙུགས་ཏེ།
དབོན་ཞང་གཉིས་ཀྱིས་དབུ་བསྙུང་དང་བྲོ་བོར་རོ། །དེ་ལྟར་ཆད་མོལ་གྱི་ཡི་གེ་རྡོ་རིང་གསུམ་ལ་བྱས་ཏེ། རྡོ་རིང་གི་ཞེང་ཆེ་བ་གཉིས་ལ་བཙན་པོ་དབོན་ཞང་གཉིས་ཀྱིས་ཆད་མལ་ལ་བགྱིས་པའི་མནའ་ཚིགས་ཀྱི་ཡི་གེ་བྲིས།
ཞེང་ཆུང་བ་གཉིས་ལ་བོད་དང་རྒྱའི་བློན་པོ། བཀའ་ལ་གཏོགས་པའི་རྩིས་པ་རྣམས་ཀྱི་མིང་རུས་བྲིས་ནས། རྡོ་རིང་གཅིག་ལྷ་སར་བཙུགས། རྡོ་རིང་གཅིག་རྒྱ་རྗེའི་ཕོ་བྲང་མདུན་དུ་བཙུགས།
རྡོ་རིང་གཅིག་རྒྱ་བོད་ཀྱི་མཚམས་རྨེ་རུ་རུ་བཙུགས་སོ། །གལ་ཏེ་ཆད་མོལ་བགྱིས་པའི་ཡི་གེ་འདི་ལ་མ་བསམ་པར་བོད་ཀྱིས་རྒྱ་ལ་དམག་དྲངས་ན། རྒྱ་རྣམས་ཀྱིས་རྒྱ་རྗེའི་ཕོ་བྲང་གི་མདུན་གྱི་རྡོ་རིང་གི་ཡི་གེ་ལན་གསུམ་ཀློག་ན་བོད་ཐམས་ཅད་ཕུང་བར་འགྱུར་ལ།
རྒྱ་རྣམས་ཀྱིས་བོད་ལ་དམག་དྲངས་ན། ལྷ་སའི་རྡོ་རིང་གི་ཡི་གེ་ལན་གསུམ་ཀློག་ན། རྒྱ་ཐམས་ཅད་ཕུང་བར་འགྱུར་རོ་ཞེས་བཙན་པོ་གཉིས་ཀྱིས་ནི་ཕྱག་རྒྱས་བཏབ།
བོད་དང་རྒྱའི་བློན་པོ་བཀའ་ལ་གཏོགས་པ་རྣམས་ཀྱིས་ནི་དམོད་བཙུགས་སོ། །དེ་དག་ནི་

ཟུར་ཙམ་ཡིན་གྱིས། བོད་དང་རྒྱའི་ཆད་མོལ་གྱི་ཡི་གེ་ཞིབ་པར་འདོད་ན། ལྷ་སའི་རྡོ་རིང་གི་ཡི་གེ་ལ་གཟིགས་ཤིག དེ་རྗེས་སོག་པོའི་དམག་དཔོན་བོད་དུ་བྱུང་སྟེ། བློན་པོ་ཁྱུང་ཞགས་བསད་པས་དེས་རྐྱེན་ནས་བོད་དང་རྒྱ་གཉིས་འབྲེལ་ཆད་པ་ཡིན་ཟེར་རོ།
།རྒྱ་བོད་ལོ་རྒྱུས་དེབ་ཐེར་འདི། རྒྱ་ནག་ཐའི་ཛུང་རྒྱལ་པོའི་དུས་ཀྱི་ཡིག་མཁན་སུ་ཁྱི་ཧན་གྱིས་བསྒྲིགས་པ་ལས་རིམ་པ་བཞིན་དུ་བཅོས་ཏེ། དུས་ཕྱིས་རྒྱའི་ལོ་ཙཱ་བ་འུ་ཀྱང་ཛུས།
ཤིང་ཁུན་སྡེ་ཆེན་དུ་བོད་སྐད་དུ་བསྒྱུར་བ་ལ། ལོ་གྲངས་མི་མཐུན་པ་འགའ་རེ་དང་དེ་དུས་ཀྱི་མིའི་མིང་རྣམས་ལ་འདྲ་མིན་རེ་འདུག་ནའང་བླ་མ་གུ་ཤྲཱི་རིན་ཆེན་གྲགས་རྒྱ་ཡུལ་ན་བཞུགས་དུས།
རྒྱ་བོད་ཀྱི་འབྲེལ་ཚུལ་འདི་རྣམས་གཏན་ཚིགས་སུ་བཞེད་ནས། ཤིང་མོ་བྱའི་ལོ་ལ་ཤིང་ཀུན་སྡེ་ཆེན་དུ་པར་དུ་བཏབ་སྟེ་ཀུན་ལ་རྒྱས་པར་མཛད་པ་ཡིན་ནོ། །འདི་ནི་ཟུར་ཙམ་ཡིན་གྱིས།
བོད་དང་རྒྱའི་འབྲེལ་ཚུལ་དང༌། དབོན་ཞང་གི་ལོ་རྒྱུས་རྣམས་ཞིབ་པར་འདོད་ན། པར་མ་དེ་ཉིད་ལ་གཟིགས་ཤིག་དེ་ལྟར་རྒྱལ་པོ་མངའ་བདག་རལ་པ་ཅན་དེས། སངས་རྒྱས་ཀྱི་བསྟན་པ་རིན་པོ་ཆེ་ལ་དགོངས་ནས།
དབང་དགེ་འདུན་ལ་གཏད། ཆོས་ཁྲིམས་དང༌། རྒྱལ་ཁྲིམས་གཉིས་གཏན་ལ་ཕབ། ལྷ་ས། བསམ་ཡས། དཀར་ཆུང་ལ་སོགས་པའི་ཡབ་མེས་ཀྱིས་བཞེངས་པའི་ལྷ་ཁང་རྣམས་ལ་ཞབས་ཏོག་མཛད། བོད་འབངས་ཐམས་ཅད་དགེ་བ་བཅུའི་ཁྲིམས་ལ་བཀོད་དེ།
རྐུ་དང༌། ཇག་དང༌། གཡོ་ཟོལ་སོགས་བྱེད་པ་མེད་པར་གྱུར་ནས། བློན་འབངས་ཆོས་ལ་མི་དགའ་བ་ཐམས་ཅད་སྤྱོད་པ་ཤིན་ཏུ་དོག་པར་གྱུར་ཏོ། །དེ་ནས་འབངས་རྣམས་ཀྱིས་ངེད་རང་རྣམས་འདི་ཙམ་པའི་སྤྱོད་པ་དོག་པ་འདི་གང་གིས་ལན་ཞེས་གཅིག་ལ་གཅིག་གིས་སྨྲས་པ་དང༌།
དེ་དག་ནི་

འདི་རྣམས་ཀྱིས་ལན་ནོ་ཟེར་ཏེ། བཙུན་པ་རྣམས་ལ་མཛུབ་མོ་གཏད་ནས། མིག་ངན་བལྟས་པས། རྒྱལ་པོས་གསན་ཏེ། ངའི་རབ་ཏུ་བྱུང་བ་རྣམས་ལ་སྡིགས་མཛུབ་གཏད་ནས་མིག་ངན་ལྟ་བར་མི་རིགས་པས། ད་ཕྱིས་སུས་བྱས་ནའང་མིག་ཕྱུང་ལ་མཛུབ་མོ་ཆོད་ཅིག་གསུངས་སོ།
།དེ་ལྟར་རྒྱལ་པོ་ཆོས་ལ་ཤིན་ཏུ་དཀར་བ་དེ་ལ། སྦས་སྟག་རྣ་ཅན་ལ་སོགས་པ་སྡིག་བློན་རྣམས་ཤིན་ཏུ་མ་དགའ་ནས། ཆོས་ཁྲིམས་འཇིག་པའི་གྲོས་བྱས་ནས།
རྒྱལ་པོ་མ་བཀྲོངས་ན་ཆོས་ཁྲིམས་འཇིག་མི་ཐུབ་ཟེར། ལ་ལ་ན་རེ། རྒྱལ་པོ་བཀྲོངས་ཀྱང༌། ལྷ་སྲས་གཙང་མ་དང༌། བློན་པོ་བྲན་ཁ་དཔལ་ཡོན་གཉིས་ཆོས་ལ་དགའ་བས་ཆོས་ཁྲིམས་འཇིག་མི་ཐུབ་ཟེར། དེར་སྔ་སོར་ལྷ་སྲས་གཙང་མ་དང༌།
བྲན་ཁ་དཔལ་ཡོན་གཉིས་མེད་པ་བྱས། དེ་རྟིང་ལ་རྒྱལ་པོ་བཀྲོང་བར་ཐག་བཅད། མོ་རྩིས་པ་རྣམས་ལ་བརྔན་པ་བྱིན་ནས། ཐམས་ཅད་ཁ་མཐུན་པར་ལྷ་སྲས་གཙང་མ་འདིར་བཞུགས་ན། སྐུ་ཚེ་ལ་བར་ཆོད་འོང་ཞིང༌།
རྒྱལ་སྲིད་འཇིག་པར་འགྱུར་ཞེས་གླེངས་ནས། ལྷ་སྲས་གཙང་མ་དཔའ་གྲོ་མོན་ལ་སྤྱུགས། དེའི་རྗེས་ལ་རྒྱལ་པོ་ལ་སྦས་སྟག་རྣ་ཅན་གྱིས་ཕྲ་མ་ཞུས་ཏེ། ཆོས་བློན་ཆེན་པོ་བྲན་ཁ་དཔལ་གྱི་ཡོན་ཏན་དང༌།
བཙུན་མོ་ཅོག་རོ་བཟའ་དཔལ་གྱི་ངང་ཚུལ་གཉིས་མི་འོས་པའི་སྤྱོད་པ་བྱས་སོ་ཟེར་ནས། ཆོས་བློན་ཆེན་པོ་ཉེས་མེད་ལ་སྐྱོན་ཕབ་ནས་བཀྲོངས་སོ། །དེ་རྗེས་ལ་རྒྱལ་པོ་དགུང་ལོ་སུམ་ཅུ་སོ་དྲུག་པ་ལྕགས་མོ་བྱའི་ལོ་ལ།
རྒྱལ་པོ་འབྲས་ཆང་གསོལ་ནས་གཟིམས་པ་ལ། སྦས་སྟག་རྣ་ཅན་དང༌། ཅོག་རོ་ལྷ་ལོད་གཉིས་ཀྱིས་རྒྱལ་པོ་ལྟག་པ་བསྐོར་ནས་བཀྲོངས་སོ། །འདི་ཡན་ལ་སྐྱིད་པའི་གདུང་རབས་ཕྱེད་དང་བཅུ་གསུམ་དང༌།
ཤིན་ཏུ་སྐྱིད་པའི་གདུང་རབས་ལྔ་ཟེར། མངའ་བདག་རལ་

པ་ཅན་གྱི་བང་སོ་ནི། །དོན་མཁར་མདའ་ཡི་གཡོན་ཟུར་དེ་རུ་བརྩིག །བང་སོ་དེའང་རིན་ཆེན་ནོར་གྱིས་བཀང༌། །མིང་ནི་ཁྲི་སྟེང་རྨང་རི་ཟེར་རོ་སྐད། །དེ་ནས་རྗེའི་མངའ་ཐང་ནི་དགུན་ཁའི་འབབ་ཆུ་བཞིན་བྲི།
དགེ་བཅུའི་རྒྱལ་ཁྲིམས་ནི་སོག་རུལ་གྱི་ཕོན་ཐག་བཞིན་ཞིག བོད་འབངས་ཀྱི་བསོད་ནམས་ནི་སྣུམ་ཟད་ཀྱི་མར་མེ་བཞིན་སོང༌། ཆབ་སྲིད་ཕན་བདེ་ནི་ནམ་མཁའི་འཇའ་བཞིན་ཡལ། ནག་ཕྱོགས་ཀྱི་སྤྱོད་པ་ནི་ཡུལ་ངན་གྱི་འཚུབ་མ་བཞིན་ལངས།
བཟང་བྱེད་ཀྱི་བསམ་བློ་ནི་མདང་སུམ་གྱི་རྨི་ལམ་བཞིན་བརྗེད། དེ་ལྟར་དུ་གྱུར་ཏེ། ལོ་པཎ་དང་མཆོད་གནས་ལ་ཞབས་ཏོག་མེད་པར་སོ་སོའི་ཡུལ་ལ་བཞུད། ཆོས་བསྒྱུར་འཕྲོ་རྣམས་བསྒྱུར།
བློན་འབངས་ཆོས་ལ་དགའ་བ་རྣམས་ནི་མྱ་ངན་གྱིས་ནོན་ཏེ་བྱ་ཐབས་མེད་པར་གྱུར་ཏོ། །ཉེར་དྲུག་པ། དེ་ནས་སྦས་སྟག་རྣ་ཅན་ལ་སོགས་པའི་སྡིག་བློན་ངན་པ་རྣམས་དབང་ཆེས་པས་རྒྱལ་པོ་ཁྲི་གླང་དར་མ་དབུ་དུམ་བཙན་བདུད་ཀྱི་སྤྲུལ་པ།
ཆོས་ལ་མི་དགའ་ཞིང༌། སྡིག་པའི་སེམས་དང་ལྡན་པ་དེ། རྒྱལ་སར་བསྐོས་ཏེ་རྒྱལ་ཁམས་ལ་དབང་བྱས་སོ། །དུས་དེར་པཎྜི་ཏ་དཱ་ན་ཤཱི་ལས་ལྷ་སའི་ཤར་རྨེ་རུ་ལྷ་ཁང་དུ་མཚམས་བཅད་ནས།
ཛཾ་ལྷ་བསྒྲུབས་པས་དཀའ་བར་བྱུང་བ་དང༌། པཎྜི་ཏ་ཁྲོས་ཏེ། ཛཾ་ལྷ་འཇིམ་གཟུགས་དེའི་གྲོད་པར་མཁར་སིལ་གྱི་རྟིང་པས་བརྒྱབ་པས། ལྕགས་ཀྱི་རྡོ་རྗེ་ཡིན་ཟེར་བའང་འདུག
གྲོད་པ་ནས་གསེར་མང་པོ་བྱུང་བ་དང༌། དེ་ལ་རྒྱུ་བྱས་ཏེ་སྐུའི་རྟེན་དུ་ཁརྶ་པ་ཎི། གསུང་གི་རྟེན་དུ་གསེར་ཁྲི། ཐུགས་ཀྱི་རྟེན་དུ་དངུལ་བྱ་ཁུན་བུ་ཅན་རྣམས་བཞེངས། དེའི་ཉེ་གནས་ཁ་ཆེ་ཨུཏྤ་ལས་དངུལ་གྱི་བྱམས་པ་བཞེངས།
དགོངས་དུས་ཀྱི་མཆོད་པ་བཙུགས། དུས་

དེར་སད་དང་སེར་བ་དང༌། བཙའ་དང༌། མུ་གེ་དང༌། མི་ནད་ཕྱུགས་ནད་ལ་སོགས་པ་བྱུང་བས། དེ་ལ་སྙད་བྱས། རྒྱལ་པོའི་ཐུགས་ལ་གདོན་གསོལ་ནས་སངས་རྒྱས་ཀྱི་བསྟན་པ་བསྣུབས་སོ། །རབ་ཏུ་བྱུང་བ་རྣམས་ལ་ལ་ཤན་པ་བཅོལ།
ལ་ལ་རྟགས་དང་ཕྲལ། ལ་ལ་རི་དྭགས་བཤོར་དུ་བཅུག མ་ཉན་པ་རྣམས་སྲོག་དང་ཕྲལ། ལྷ་ཁང་འཇིག་པའི་སྔོན་མ་ལྷ་ས་ལ་བྱས་ཏེ། ཇོ་བོ་རྣམ་གཉིས་ཆུ་ལ་བསྐྱུར་གསུངས་པ་ཆོས་བློན་རྣམས་ཀྱིས་ཐབས་བྱས་ཏེ།
རང་རང་གི་ཁྲིའི་འོག་ཏུ་སྦས། བྱམས་པའི་སྐུ་རས་ཀྱིས་དྲིལ་ནས། འོ་ཐང་གི་མཚོ་འགྲམ་དུ་སྦས། ནང་གི་ལྡེར་སྐུ་རྣམས་ཆུ་ལ་བསྐྱུར་བསམས་ནས། ཕྱག་ན་རྡོ་རྗེའི་མགུལ་ལ་ཐག་པ་བཏགས་པས།
འདོགས་མཁན་སྐད་ཅིག་ལ་ཁྲག་སྐྱུགས་ནས་ཤི་བས་ལྷ་ཁང་འཇིག་འཕྲོ་བཅད། ལྷ་ས་དང་བསམ་ཡས་ལ་སོགས་པའི་སྒོ་རྩིགརྨེ་རུ་མ་གཏོགས། གཞན་ལྷ་ཁང་ཆུང་བ་ཐམས་ཅད་བཤིག གླེགས་བམ་ལ་ལ་ཆུ་ལ་བསྐྱུར། ལ་ལ་མེ་ལ་སྲེགས།
ལ་ལ་གཏེར་བཞིན་སྦས་སོ། །བློན་པོ་ཆོས་ལ་དགའ་བ་རྣམས་ཀྱིས་རྒྱལ་པོའི་ཐུགས་ལ་གདོན་གསོལ་བར་ཤེས་ནས་མྱ་ངན་དྲག་ཏུ་བྱེད་ཅིང་མགྲིན་གཅིག་ཏུ་རྒྱལ་པོ་ཆེན་པོ་སངས་རྒྱས་ཀྱི་བསྟན་པ་རིན་པོ་ཆེ་སྨད་པར་མི་རིགས།
སྔར་སྲོལ་བཟང་པོ་ལ་དགོངས་ནས། ཡབ་མེས་ཀྱི་ཡིག་ཚངས་ལ་གཟིགས་ཤིག་ཅེས་ངུས་སོ། །དུས་དེར་ཆུ་བོ་རིའི་སྒོམ་གྲྭ་ན། གཡོ་དགེ་འབྱུང༌། གཙང་རབ་གསལ། དམར་ཤཱཀྱ་མུ་ནེ་གསུམ་སྒོམ་གྱིན་ཡོད་པ་ལ།
བཙུན་པ་གཅིག་གིས་ཤམ་ཐབས་བརྫཻས་ལག་ཏུ་མདའ་གཞུ་ཐོགས། མགོ་ལ་བྱ་སྒྲོ་བཙུགས་ནས་འཕྲལ་དུ་ཁྱི་ཁྲིད་ནས་རི་དྭགས་བཤོར་གྱྀན་འདུག་པ་གཡོ་དགེ་འབྱུང་གིས་མཐོང་ནས།
བན་རྒན་འཁྲུལ་ལམ། བཙུན་པ་སྨྱོ་ཟེར་ཅི་བྱུང་དྲིས་

པས། རི་དྭགས་པ་དེ་བསྟན་ནས་ཁོང་གཉིས་ན་རེ། ཁྱེད་ཅག་མ་འཁྲུལ། བཙུན་པ་སྨྱོ་འདུག་ཟེར་ཏེ། བཙུན་པ་དེ་རྩར་བོས་ནས་རྒྱུ་མཚན་དྲིས་པས། བཙུན་པ་ན་རེ༑ ཁྱེད་ཅག་གསུམ་པོ་རྒྱལ་པོའི་ཆད་པ་མ་ཕོག་པ་ཉེན་རེ་ཆེ་ཟེར་ནས།
ཆོས་སྣུབས་པའི་ལོ་རྒྱུས་རྒྱས་པར་བཤད་པ་དང༌། ཁོང་གསུམ་པོ་ཤིན་ཏུ་སྐྲག་པར་གྱུར་ནས། སྐད་ཅིག་ཀྱང་སྡོད་པའི་ལོངས་མེད་པར་འདུལ་བའི་པུ་སྟི་དྲེལ་རྒྱབ་གསུམ་ཁྱེར་ནས།
བྱང་ལམ་ལ་ཕྱིན་ཁམས་སུ་བྲོས་ཏེ། དན་ཏིག་ཤེལ་གྱི་བྲག་ཕུག་ཏུ་བཞུགས་སོ། །དེའི་རྗེས་ལ་ཀ་འོད་མཆོག་གྲགས་པ་དང་རོང་སྟོན་སེང་གེ་རྒྱལ་མཚན་གཉིས་ཀྱིས་མངོན་པ་དང་མཛོད་ཀྱི་པུ་སྟི་མང་པོ་ཁྱེར་ནས་ཁམས་ལ་བྲོས་ཏེ།
སན་ཆུང་གནམ་རྫོང་གི་བྲག་ཁུང་དུ་བཞུགས་སོ། །དེའི་དུས་སུ་ལྷ་ལུང་དཔལ་གྱི་རྡོ་རྗེ་ཡེར་པའི་བྲག་ཁུང་ན། སྒོམ་བྱེད་ཀྱིན་ཡོད་པ་ལ་ནམ་ཕྱེད་ན་ལྷ་སའི་བསྟན་སྲུང་དཔལ་ལྷ་མོ་བྱུང་ནས་ད་ལྟ་བོད་ན་གྲུབ་ཐོབ་ཁྱེད་ལས་མི་འདུགརྒྱལ་པོ་གླང་དར་མས་སངས་རྒྱས་ཀྱི་བསྟན་པ་ལ་བར་གཅོད་བྱས།
རྒྱལ་པོ་སྡིག་ཅན་གསོད་རན་ཁོ་མོས་གྲོགས་བྱ་ཡིས། སྙིང་མ་ཆུང་ཅིག་ཟེར་རོ། །སང་ཉེ་གནས་ལ་རྒྱུ་མཚན་དྲིས་པས་བདེན་པར་འདུག་ནས་རང་གི་སྲོག་བློས་བཏང་སྟེ།
སངས་རྒྱས་ཀྱི་བསྟན་པ་ལ་བསམ་སྟེ། རྒྱལ་པོ་གསོད་པའི་སྤོབས་པ་བསྐྱེད་ནས་ཐབས་སྣ་ཚོགས་བྱས་ཏེ། རྟ་དཀར་པོ་ལ་སོལ་བ་བྱུགས་ནས་ནག་པོ་བྱས།
བེར་ཕྱི་ནག་པ་ནང་དཀར་བ་བྱས་ཏེ་གོན། མགོ་ལ་ཞྭ་ནག་པོ་གོན། གདོང་ལ་སོལ་སྣུམ་བྱུག ཕུ་ཐུང་དུ་མདའ་གཞུ་བཅུག རྟ་ནག་ལ་ཞོན་ཏེ། བདུད་ནག་པོ་བཀྲག་མེད་ཡིན་ནོ་ཞེས་ཟེར་ཏེ་ལྷ་སར་འོངས་སོ།
།དེར་རྒྱལ་པོ་རྡོ་རིང་གི་ཡི་གེ་གཟིགས་ཀྱིན་འདུག་པའི་དྲུང་དུ་ཕྱིན་ཏེ། ཕྱག་བྱེད་པ་ལྟར་བྱས་ནས་ཡི་དམ་ལ་

དམོད་བཙུགས་ཏེ། ཕུ་ཐུང་ནང་ནས་མདའ་གཞུ་བཏོན། ཕྱག་དང་པོ་ལ་མཐེབ་སྤྲད། གཉིས་པ་ལ་མདའ་བཀང༌། གསུམ་པ་ལ་རྒྱལ་པོའི་དཔྲལ་བ་ལ་མདའ་བརྒྱབ་ནས་བྲོས་སོ། །དེར་རྒྱལ་པོས་ཕྱག་གཉིས་ཀྱིས་དཔྲལ་བའི་མདའ་ལ་འཇུས་ཏེ་མོད་ལ་གྲོངས་སོ།
།རྒྱལ་པོ་གླང་དར་མ་གླང་ལོ་ལ་འཁྲུངས། བྱ་ལོ་ལ་རྒྱལ་ས་བཟུང༌། ལོ་ལྔའི་བར་དུ་ཆོས་སྣུབས། དགུང་ལོ་སུམ་ཅུ་སོ་བརྒྱད་ལོན་པའི་སྟག་ལོ་ལ་གྲོངས་པ་ཡིན་ནོ། །དེར་ར་མདའ་བོས་ནས་ཕྱོགས་བཞིར་རྒྱུགས་པས།
ཤར་ཕྱོགས་པ་རྣམས་ན་རེ། ཟིན་ལ་ཁད་ཡོད་པ་ལ་དགའ་མོ་གདོང་ནས་ས་སྲོས་ནས་མ་མཐོང་བར་ཤོར་ཟེར་རོ། ། ལྷོ་ཕྱོགས་པ་རྣམས་ན་རེ། གྲིབ་ཀྱི་ཆུ་འགྲམ་ནས་ས་སྲོས་ནས་མ་མཐོང་བར་ཤོར་ཟེར།
ནུབ་ཕྱོགས་པ་རྣམས་ན་རེ། ཤུན་གྱི་འབྲང་ནས་ས་སྲོས་ནས་མ་མཐོང་བར་ཤོར་ཟེར། བྱང་ཕྱོགས་པ་རྣམས་ན་རེ། མདོང་མཁར་གདོང་ནས་ས་སྲོས་ནས་མ་མཐོང་བར་ཤོར་ཟེར། ངེས་པ་ཅན་དུ་གྲིབ་ཀྱི་མདར་གདོང་གི་ཆུ་ལ་ལྟེ་ཉལ་བྱས་པས།
རྟ་ལ་སོལ་བ་བྱུགས་པ་དག་སྟེ་དཀར་པོར་སོང༌། ཞྭ་ནག་བསྐྱུར། གདོང་གི་སོལ་སྣུམ་བཀྲུས། བེར་དཀར་པོ་ཕྱིར་བསྟན་ནས་གོན་ཏེ། ང་ནི་ལྷ་གནམ་ཐེལ་དཀར་པོ་ཡིན་ནོ་ཟེར་ནས་སོང་ངོ༌།
།དེར་ཕྱོགས་བཞིར་རྒྱུགས་པའི་ར་མདའ་བ་རྣམས་ཁ་མ་འཆམ་པར་སོ་སོའི་མདུན་དུ་སྤྲུལ་པ་རེ་རེ་བྱུང་བས། འདི་ནི་ལྷ་ལུང་དཔལ་གྱི་རྡོ་རྗེ་ཡིན་ངེས་ཟེར་ནས་ཡེར་བའི་བྲག་ལ་འཚོལ་དུ་བཏང་ངོ་༑
༑དེར་དཔལ་གྱི་རྡོ་རྗེས་བྲག་ཁུང་དེར། བསམ་གཏན་ལ་ཡོད་པའི་ལུགས་སུ་བྱས། ཕུག་རོན་གཅིག་བཟུང་ནས་ས་རྡུལ་འབེབས་སུ་བཅུག དེའི་སྟེང་དུ་མུག་མ་དང་གྲོག་སྦུར་ལ་སོགས་པ་བཏང་བས་དེ་རྣམས་ཀྱི་རྗེས་མིས་མཐོང་བ་དང་མིན་པར་ཤེས་ནས་ལོག་གོ
།མི་རིག་པ་དང་ལྡན་པ་ཞིག་ནང་དུ་བྱུང་སྟེ། ཁོང་གི་

སྙིང་གར་ལག་པ་བཞག་པ་དང༌། སྙིང་འདར་བ་ཤེས་ཏེ། སྤྱིའི་ཐ་བ་ལ། སྒོས་སུ་ཤོལ་མི་བཅོག་ཟེར་ནས་སོང་ངོ༌། །དེ་ནས་ཤིན་ཏུ་སྐྲག་པར་གྱུར་ཏེ། སྐད་ཅིག་ཀྱང་སྡོད་པའི་ལོངས་མེད་པར་ཁམས་ལ་བྲོས་སོ།
།ཉེར་བདུན་པ། དེར་རྒྱལ་པོ་སྡིག་ཅན་བཀྲོངས་པའི་རྗེས་སུ་བཙུན་མོ་ཆུང་བ་ཞིག་ལ་གདུང་བརྒྱུད་ཀྱི་སྲས་ལྟོར་ཞིག་བྱུང་བ་དང༌། བཙུན་མོ་ཆེ་བའི་བསམ་པ་ལ་འདིས་བདག་གི་མངའ་ཐང་ལ་གནོད་པར་ངེས་བསམ་སྟེ།
ལུས་ལ་གོས་ཀྱིས་དཀྲིས་ནས་ང་ལའང་སྲས་ལྟོར་ཞིག་ཡོད་དོ་ཞེས་བུ་ཆུང་ཆེ་རྫུན་བྱས་སོ༑ ༑དེར་བཙུན་མོ་ཆུང་བའི་ཟླ་དུས་ཐིམ་པ་དང༌། གདུང་བརྒྱུད་ཡིན་ངེས་ཀྱི་སྲས་འཁྲུངས་ཏེ། སྐུ་ཤིན་ཏུ་གཅེས་པས་ཉིན་མོ་ནི་མིས་བསྐོར།
མཚན་མོ་ནི་མར་མེའི་འོད་ཀྱིས་བསྲུངས་པས་ན་མངའ་བདག་འོད་སྲུངས་ཞེས་ཟེར་རོ། །དེར་བཙུན་མོ་ཆེ་བས་ཀྱང་སྤྲང་པོའི་བུ་ཆུང་སྐྱེས་མ་ཁད་ཅིག་ཉོས་ནས་ཤ་ལ་སྦྱར་ཏེ།
ང་ལའང་འདི་སྐྱེས་པ་ཡིན་ནོ་ཟེར་བས། ཐམས་ཅད་ཐེ་ཚོམ་ཟ་བར་གྱུར་ཀྱང༌། ཡུམ་བཙུན་མོ་དབང་ཆེ་བས་སྨྲ་མ་ནུས་ཏེ། ཡུམ་ཇི་ལྟར་གསུངས་པ་བཞིན་བརྟན་དུ་བཅུག་པས། མངའ་བདག་ཡུམ་བརྟན་ཞེས་ཟེར་རོ།
།མངའ་བདག་འདི་གཉིས་སྐུ་ནར་མ་སོན་ཀྱང༌། བློན་པོ་ཆོས་ལ་དགའ་བ་རྣམས་ཀྱིས་ཞུས་ཏེ། ཇོ་བོ་རྣམ་གཉིས་དང༌། བྱམས་མགོན་རྣམས་ས་འོག་ནས་བཏོན་ནས། རང་རང་གི་ཁྲི་ལ་བཞུགས་ནས་མཆོད་པ་བྱས།
ལྷ་ཁང་ཞིག་པ་རྣམས་སླར་གསོས་སོ། །དེ་ནས་སྲིད་ལ་མ་འཆམ་པས། འོད་སྲུངས་ཀྱིས་གཡོ་རུ་བཟུང་ནས་འཁྲུག་པ་བྱས་སོ། ། ས་མོ་གླང་ལ་གྱེན་ལོག་བྱུང༌། མེ་མོ་བྱ་ལ་བང་སོ་རྣམས་བཤིག་གོ །མངའ་བདག་འོད་སྲུངས་ཀྱི་སྲས།
རྗེ་དཔལ་འཁོར་བཙན། དེའི་ཆེན་མའི་སྲས་སྐྱིད་སྡེ་

ཉི་མ་མགོན། འདི་ནས་ཡ་ཚེ་དང་མངའ་རིས་ཀྱི་རྒྱལ་པོ་བྱུང༌། ཆུན་མའི་སྲས་བཀྲ་ཤིས་བརྩེགས་པ། འདི་ནས་ལ་སྟོད་པ་དང་ཡར་ལུང་ཇོ་བོ་བྱུང༌། འདི་གཉིས་ཀྱི་སྲིད་གང་ཡོད་རྣམས་ཡུམ་བརྟན་གྱིས་ཕྲོགས་པས།
མངའ་རིས་ལ་བྲོས་ནས་མངའ་རིས་རྒྱལ་པོ་མཛད་པ་ཡིན་ནོ། །སྤྲང་ཕྲུག་གཅེས་པར་གསོས་པས་མངའ་བདག་ཡུམ་བརྟན་བྱུང༌། །རིགས་ངན་དཔོན་དུ་བསྐོས་པས་དགེ་བཅུའི་རྒྱལ་ཁྲིམས་མེད། །ཤ་གོང་ཉུང་མས་བཅད་པས་ཕན་བདེའི་ཉི་མ་འགྲིབས།
།རྒྱལ་བརྒྱུད་མཐའ་ལ་ཕུད་པས་རྗེ་ཡི་གདུང་རབས་ཆད། །ཅེས་པའོ། །ཉེར་བརྒྱད་པ། ཡུམ་བརྟན་གྱི་སྲས་ལ། ཁྲི་དེ་མགོན་སྙན། དེ་ལ་སྲས་གཉིས་འཁྲུངས་པའི་ཆེ་བ་རིག་པ་མགོན།
ཆུང་བ་ཉི་མ་མགོན། ཉི་མ་མགོན་གྱི་སྲས་ཉི་འོད་དཔལ་མགོན། འདིའི་བརྒྱུད་རླུང་ཤོད། འཕན་ཡུལ། མདོ་ཁམས་ན་མང་ངོ༌། ཁྲི་རིག་པ་མགོན་ལ་སྲས་གཉིས་འཁྲུངས་པའི་ཆེ་བ་ལྡེ་བོ། ཆུང་བ་རྡོ་རྗེ་འབར་ལྡེ་པོའི་བརྒྱུད་བུག་པ་ཅན་པ་དང༌།
ཐང་ལ་བྲག་པ་རྣམས་སོ། །རྡོ་རྗེ་འབར་གྱི་སྲས་ཁྲི་དབང་ཕྱུག་བཙན། དེའི་སྲས་ཚ་ན་ཡེ་ཤེས་རྒྱལ་མཚན། དེའི་སྲས་མངའ་བདག་ཁྲི་པ། ཡབ་སྲས་འདི་གཉིས་ཀྱི་དུས་སུ་བསྟན་པའི་མེ་རོ་མདོ་ཁམས་ནས་ལང་པ་ཡིན་ནོ།
།མངའ་བདག་ཁྲི་པ་ལ་སྲས་བཞི་འཁྲུངས་པ། ཨ་ཙ་ར༑ དགེ་སློང༌། བླ་མ། ལྷ་བཙུན་བོ་དྷི་ར་ཙའོ། །ཨ་ཙ་རའི་བརྒྱུད། འཕྲོང་པོ་བ། ལྕང་རྒྱབ་པ།
གླག་པ་ལམ་པ། གྲིབ་པ། སྙེ་ཐང་པ། ལུས་པ་གཙང་བོ་ལ་སོགས་པ་རྣམས་ཡིན་ནོ། །བླ་མ་ལ་བརྒྱུད་མེད། དགེ་སློང་གི་བརྒྱུད་དཔེ་བཞི་པ། འོན་རྡོ་མོང་མཁར་པ་རྣམས་ཡིན་ནོ། །བོ་དྷི་ར་ཙའི་བརྒྱུད་ལ།
ལྷ་བཙུན་སྔོན་མོ་སྙུག་རུམ་པ། ལྷ་འབྲི་སྒང་པ་ལ་སོགས་པ་བསམ་ཡས་ན་ད་ལྟ་ཡོད་པ་རྣམས་ཡིན་

ནོ༑ ༑དེ་རྣམས་ཀྱི་བརྒྱུད་ཕྱོགས་ཐམས་ཅད་དུ་སོ་སོར་འཕེལ་བས་ཀྱི་གཡོར་ཀུན་ན་ཡོད་པའི་ཇོ་བོར་མིང་བཏགས་པ་རྣམས་ཡིན་པས། རིགས་ཤིན་ཏུ་མ་དག་པ་ཡིན་ཟེར་རོ། །ཉེར་དགུ་པ་དེ་ལྟར་རྒྱལ་པོ་གླང་དར་མས་ལྕགས་མོ་བྱ་ལ་ཆོས་བསྣུབས།
ལྕགས་མོ་བྱ་ལ་བསྟན་པའི་མེ་རོ་ལངས་ནས། ལོ་སྐོར་དགུའི་བར་དུ་དབུས་གཙང་ན་ཆོས་མེད་དོ་ཟེར་ཀྱང༌། ངེས་པ་ཅན་དུ་ལོ་སྐོར་བརྒྱད། ལོ་དགུ་བཅུ་གོ་བརྒྱད་ཀྱི་བར་ཆོས་ཀྱི་མིང་ཙམ་ཡང་མེད་དོ།
།དེ་ལྟར་གོང་དུ་བཤད་པ་ལྟར་ཆུ་བོ་རི་ནས་བྲོས་པའི་གཡོ་དགེ་འབྱུང༌། གཙང་རབ་གསལ། དམར་ཤཱཀྱ་མུ་ནེ་གསུམ་ཁམས་སུ་བྲོས་སོ། །དེའི་རྗེས་ལ་ཀ་འོད་མཆོག་གྲགས་པ་དང༌།
རོང་སྟོན་སེང་གེ་རྒྱལ་མཚན། ལྷ་ལུང་དཔལ་གྱི་རྡོ་རྗེ་དང་གསུམ་སྔ་རྟིང་དུ་བྲོས་སོ། །དེའང་ཐོག་མར་ཁམས་སུ་སློབ་མ་བྱུང་བ་ནི། བོན་པོའི་བུ་རྨ་ཟ་གསལ་གྱིས་ཕྱུགས་འཚོར་ཕྱིན་པས། ཆུ་བོ་རི་ནས་བྱོན་པའི་དགེ་སློང་གསུམ་པོ་དང་མཇལ་ཏེ།
ལས་འཕྲོའི་དབང་གིས་དད་པ་སྐྱེས་ནས་རབ་ཏུ་བྱུང་བར་ཞུས་པས་གནང་སྟེ། མཁན་སློབ་སོང་སྟེ་གསུམ་ཁའི་མཚན་ནས་དྲས་ཏེ། ཤཱཀྱ་དགེ་བ་གསལ་དུ་བཏགས།
སྡེ་སྣོད་གསུམ་ལ་མཁས་པར་གྱུར་ཏོ། །དེ་ལ་བརྟེན་ནས་ཁམས་པའི་མི་བལ་རྡོ་རྗེ་དབང་ཕྱུག སྣུབས་དཔལ་གྱི་བྱང་ཆུབ། ཡང་གོང་ཡེ་ཤེས་གཡུ་རུ། སྦར་རིན་ཆེན། ལྕང་ཡེ་ཤེས་སེང་གེ ཅོ་རོ་ཤེས་རབ་བྱང་ཆུབ།
གཞན་ཡང་ཤོད་ཆུང་བ་ཤེས་རབ་གྲགས། ཨན་འབར་བ་བྱང་ཆུབ། གྲུམ་ཡེ་ཤེས་རྒྱལ་མཚན། གནུབས་དཔལ་གྱི་བྱང་ཆུབ། སྒྲོ་མཉྫུ་ཤཱི་ལ་སོགས་པའི་མཁས་བཙུན་མང་པོ་བྱོན་ནོ། ། དེའི་ཚེ་རྒྱལ་པོ་སྡིག་ཅན་གྱིས་ཆོས་བསྣུབས་ནས་ལོ་དྲུག་ཅུ་ལོན་པ་ན།
འཕན་

ཡུལ་ཞོག་ན་རྨུ་གསལ་གཤེན་འབར་བྱ་བའི་བོན་པོའི་བུ། རྨུ་ཟ་འཕན་བྱ་བའི་བྱིས་པ་ཞིག་གིས། སྣང་གསལ་ལྷ་ཁང་བྱ་བའི་ནང་དུ་ཕྱིན་པས། རབ་ཏུ་བྱུང་བ་ཆོས་ཉན་བཤད་བྱེད་པ་འདྲ་བའི་གཟུགས་གྱང་རིས་ལ་འདུག་པས་ཅི་ཡིན་དྲིས་པས།
དེ་ན་འདུག་པའི་རྒན་མོ་ཞིག་ན་རེ། རབ་ཏུ་བྱུང་བ་བྱ་བའི་གཟུགས་ཡིན་བྱས་པས། བྱིས་པ་དེ་སྔོན་གྱི་ལས་འཕྲོའི་དབང་གིས་དད་པ་སྐྱེས་ནས་མཆི་མ་ཕྱུང་སྟེ། རབ་ཏུ་བྱུང་བ་ད་ལྟ་ཨེ་ཡོད་དྲིས་པས།
རྒན་མོ་ན་རེ། ང་བུ་མོའི་དུས་ན་ཡིན་ཏེ། རྒྱལ་པོ་གླང་དར་མས་ཆོས་སྣུབས་པའི་དུས། རབ་ཏུ་བྱུང་བ་རྣམས་ཕབ་པས། རྟགས་དང་ཕྲལ། ལ་ལ་བསད། ལ་ལ་ཤི་ད་ལྟ་དབུས་གཙང་ན་རབ་ཏུ་བྱུང་བ་མེད་དོ།
།ཆུ་བོ་རི་དང་ཡེར་པ་ལ་སོགས་ནས་ཁམས་སུ་བྲོས་པའི་རབ་བྱུང་མང་པོ་ད་ལྟ་ཁམས་ན་ཡོད་ཐག་ཆོད་འདུག་ཟེར་བས། རབ་ཏུ་དགའ་སྟེ། ལུས་དང་སྲོག་ལ་མ་བལྟས་པར་བྱིས་པ་དེས་ཁམས་སུ་ཕྱིན་པས།
ལྷ་ལུང་དཔལ་གྱི་རྡོ་རྗེ་དང་མཇལ་ནས། དད་པ་སྐྱེས་ནས་རབ་ཏུ་བྱུང་བར་ཞུས་པས། ལྷ་ལུང་དཔལ་གྱི་རྡོ་རྗེའི་ཞལ་ནས། བདག་གིས་རྒྱལ་པོ་སྡིག་ཅན་བསད་པས་ང་ལ་སྡོམ་པ་མེད། ངས་གྲོགས་བྱ་ཡིས་གསུངས་ནས།
མཁས་བཙུན་དེ་རྣམས་དང་མཇལ་རབ་ཏུ་བྱུང་བས། མིང་ཡང་བླ་ཆེན་དགོངས་པ་རབ་གསལ་དུ་གྲགས་སོ། །དེ་ལྟར་ཁམས་ན་སངས་རྒྱས་ཀྱི་བསྟན་པ་དར་ཞིང༌། བོད་ན་ཆོས་མེད་པར་མུན་པའི་སྨག་རུམ་དུ་གྱུར་པ་ན།
རྒྱལ་པོ་སྡིག་ཅན་གྱིས་ཆོས་བསྣུབས་ནས་ལོ་བརྒྱད་ཅུ་ལོན་པ་ན་བསམ་ཡས་ཀྱི་མངའ་བདག་ཚ་ན་ཡེ་ཤེས་རྒྱལ་མཚན་དེས་བདག་རྐྱེན་མཛད་ནས་ཁམས་སུ་སྡོམ་པ་ལེན་པའི་ཐོག་མར། དབུས་གཙང་གི་མི་བདུན་དུ་གྲགས་པ་ནི།
ཀླུ་མེས་ཤེས་རབ་ཚུལ་ཁྲིམས། འབྲི་ཡེ་ཤེས་ཡོན་ཏན། ཚོང་གེ་

ཤེས་རབ་སེང་གེ ལོ་སྟོན་རྡོ་རྗེ་དབང་ཕྱུག སུམ་པ་ཡེ་ཤེས་བློ་གྲོས། རྒྱ་བློ་གྲོས་ཤེས་རབ། གཞོན་བན་ཆོས་མཆོག་དང་བདུན་གྱིས་གྲུམ་ཡེ་ཤེས་རྒྱལ་མཚན་ལ་མཁན་པོ་ཞུས། ཅོ་རོ་ཤེས་རབ་བྱང་ཆུབ་ལ་སློབ་དཔོན་ཞུས་ནས་བཀའ་དྲིན་མནོས་སོ།
།དེའི་རྟིང་ལ་ཕྱིན་པ་ལྔ་ནི། མཐའ་བཞི་རྒྱལ་འཕགས། རག་ཤི་ཚུལ་ཁྲིམས་འབྱུང་གནས། སྦ་བཙུན་བློ་གྲོས་དབང་ཕྱུག སྐྱེས་ལེགས་ཉང་བྲན་ཆོས་སྐྱབས། གྲུམ་ཤིང་ཤེས་རབ་སྨོན་ལམ་མོ།
།དེ་ལྟར་སྔོན་ལ་ཁམས་སུ་སྡོམ་པ་ལེན་དུ་ཕྱིན་པའི་མི་བདུན་པོ་དེས་སྡོམ་པ་བླངས་ནས་ཕྱིར་འོངས་པ་དང༌། རྟིང་ལ་ཕྱིན་པའི་མི་ལྔ་པོ་དག་ལམ་ལ་འཕྲད་དེ། གར་འགྲོ་དྲིས་པས།
ཁམས་སུ་སྡོམ་པ་ལེན་དུ་འགྲོ་ཟེར་བས། སྔོན་མ་རྣམས་ན་རེ། ངེད་རྣམས་ཀྱི་སྡོམ་པ་གསུམ་ལྡན་དུ་བླངས་ཡོད་པས་ངེད་ཀྱིས་སྡོམ་པ་ཕོག་པས་ཆོག་ཐག་རིང་ལ་འགྲོ་མི་དགོས་ཟེར་བ་ལ་མ་ཉན་པར་ཁམས་སུ་ཕྱིན་ཏེ།
སྔར་གྱི་མཁས་བཙུན་རྣམས་དང་མཇལ། སྡོམ་པ་བླངས་ཏེ་ཕྱིར་དབུས་གཙང་དུ་སླེབས་ནས་བསམ་ཡས་ཀྱི་བཙད་པོ་ཚ་ན་ཡེ་ཤེས་རྒྱལ་མཚན་གྲོངས་འདུག་ནའང༌། དེའི་སྲས་བཙད་པོ་ཁྲི་པས་བདག་རྐྱེན་མཛད་དེ།
ཀླུ་མེས་ལ་སོགས་པ་རྣམས་ཀྱིས་དབུས་གཙང་ཐམས་ཅད་དུ་ལྷ་ཁང་བསམ་གྱིས་མི་ཁྱབ་པ་བརྩིགས་དགེ་འདུན་གྱི་སྡེ་བཙུགས། སངས་རྒྱས་ཀྱི་བསྟན་པ་རིན་པོ་ཆེ་སླར་ཤིང་སྐམ་གྱི་ཕུང་པོ་ལ་མེ་འབར་བ་ལྟ་བུར་ཕྱོགས་ཐམས་ཅད་དུ་དར་ཞིང་རྒྱས་པ་ན་བསྟན་པའི་སྲོག་རྩ་ལེགས་པར་བཟུང་མེ་རོ་བསླངས་ནས་བོད་མུན་པའི་གླིང་དུ་སྒྲོན་མེ་འབར་བར་མཛད་པ་གོང་དུ་བཤད་པའི་ཁམས་དབུས་ཀྱི་མཁས་བཙུན་རིམ་པར་བྱོན་པ་དེ་རྣམས་དང་མངའ་བདག་ཡེ་ཤེས་རྒྱལ་མཚན་ཡབ་སྲས་རྣམས་སྐུ་དྲིན་ཤིན་ཏུ་ཆེའོ།
།

སུམ་ཅུ་པ། དེ་ལྟར་བསྟན་པ་རིན་པོ་ཆེ་ལ་བཀའ་དྲིན་ཆེ་བའི་བོད་རྒྱལ་པོའི་གདུང་བརྒྱུད་གོང་དུ་བཤད་པ་ལྟར། རྗེ་དཔལ་འཁོར་བཙན་གྱི་ཆེན་མའི་སྲས། སྐྱིད་ལྡེ་ཉི་མ་མགོན་གྱིས་མངའ་རིས་ཀྱི་རྒྱལ་པོ་མཛད།
སྤུ་རངས་ལའང་དབང་བསྒྱུར། དེ་ལ་སྲས་གསུམ་ཆེ་བ་དཔལ་གྱི་མགོན་གྱིས་མང་ཡུལ་བཟུང༌། འདི་ནས་ཇོ་བོ་རས་ཆེན་གྱི་བར་དུ་བརྒྱུད། བར་པ་བཀྲ་ཤིས་མགོན་གྱིས་སྤུ་རངས་བཟུང༌། ཆུང་པ་ལྡེ་བཙུན་མགོན་གྱིས་ཞང་ཞུང་བཟུང༌།
འདི་གསུམ་ལ་སྟོད་ན་བཞུགས་པའི་མགོན་གསུམ་ཟེར། ལྡེ་བཙན་མགོན་ལ་སྲས་གཉིས་ཏེ། འཁོར་རེ་དང་སྲོང་ངེ་གཉིས་སོ། །སྲོང་ངེས་སྐུ་ཚེའི་སྟོད་ལ་བཙུན་མོ་ཁབ་ཏུ་བཞེས་པས་སྲས་གཉིས་འཁྲུངས་པའི་ན་ག་ར་ཙ་དང༌།
དྷེ་བ་ར་ཙའོ། །སྐུ་ཚེའི་སྨད་ལ་རབ་ཏུ་བྱུང་ནས། ལྷ་བླ་མ་ཡེ་ཤེས་འོད་དུ་མཚན་གསོལ། མཐོན་མཐིང་དཔལ་གྱི་ལྷ་ཁང་བཞེངས། ལོ་ཙཱ་བ་རིན་ཆེན་བཟང་པོ་དང༌།
རྔོག་ལེགས་པའི་ཤེས་རབ་ལ་སོགས་པ་བློ་རྣོ་བ་ཉི་ཤུ་རྩ་གཅིག་རྒྱ་གར་དུ་ཆོས་སློབ་པ་ལ་བཏང༌། པཎྜི་ཏ་ཤྲདྡྷ་ཀ་ར་དང་ཝརྨ་ཏ་གཉིས་སྤྱན་དྲངས་ཏེ། མཚན་ཉིད་ཀྱི་ཐེག་པ་དང༌། རྒྱུད་སྡེ་བཞི་པོ་བསྒྱུར་ཞིང་གཏན་ལ་ཕབ།
འདུལ་བ་སྟོད་ལུགས་དར་བར་མཛད་དོ། །གཅེན་པོ་འཁོར་རེས་ཁ་ཆར་གྱི་ལྷ་ཁང་བཞེངས། དེའི་སྲས་ལྷ་ལྡེ་པོས་པཎྜི་ཏ་སུ་བྷ་ཥི་ད་དང་པཎྜི་ཏ་རྨེ་རུ་སྤྱན་དྲངས། ལྷ་ལྡེ་པོ་ལ་སྲས་གསུམ་འཁྲུངས་པའི་ཆེ་བ་ཞི་བ་འོད།
འབྲིང་བ་ལྷ་བླ་མ་བྱང་ཆུབ་འོད། ཆུང་བ་འོད་ལྡེའོ། །འདི་གསུམ་གྱི་དུས་སུ་ལྷ་བླ་མ་ཡེ་ཤེས་འོད་ཀྱིས། སངས་རྒྱས་ཀྱི་བསྟན་པ་ལ་དགོངས་ནས། རྒྱ་གར་དུ་པཎྜི་ཏ་གདན་འདྲེན་བྱོན་པས་ལམ་དུ་མུ་སྟེགས་པའི་དམག་གིས་བཟུང༌།
དགེ་ཕྱོགས་ཀྱི་ཡོན་ཏན་སྐྱེད་པའི་རྩ་སྒོ་ཐམས་ཅད་མེ་བཙས་བསྲེགས་ཏེ་རྨོངས་པར་བྱས་སོ། །

དེའི་གཏམ་ལྷ་བླ་མ་བྱང་ཆུབ་འོད་ཀྱིས་གསན་ཏེ། ནོར་དཔག་མེད་བསྐུར་ནས་བླུ་རུ་བཏང་བས། གསེར་ལུས་དང་ལྗིད་མཉམ་པ་དགོས་ཟེར་བ་དང༌། ཡང་གསེར་གང་ཡོད་བསྐུར་བས་རྒྱ་མ་ལ་བཏེག་དུས་དབུའི་ཆ་ཙམ་ཞིག་གསེར་གྱིས་མ་ལོང་པར་ཁོང་ན་རེ།
ད་ནི་ཁྱེད་རྣམས་ཀྱིས་བདག་བླུས་ཀྱང་ཡོན་ཏན་མེད། ངའི་རྩ་སྒོ་མེ་བཙས་བསྲེགས་ནས་དུད་འགྲོ་ལྟ་བུ་ཡོད་པས་བདག་ཤི་ནའང་བླའི། ང་བླུ་བའི་གསེར་རྣམས་ཁྱེར་ལ་རྒྱ་གར་ན་རྒྱལ་པོ་དགེ་བ་དཔལ་གྱི་སྲས་བི་ཀྲ་མ་ལ་ཤཱི་ལའི་གཙུག་ལག་ཁང་ན།
རིག་པའི་གནས་ལྔ་ལ་མཁས་པའི་པཎྜི་ཏ་ལྔ་བརྒྱ་པ་རྣམས་ཀྱི་ནང་ནས་གཙུག་གི་ནོར་བུར་གྱུར་པ། ཇོ་བོ་རྗེ་དཱི་པཾ་ཀཱ་ར་ཞེས་བྱ་བ་བཞུགས་ཡོད་པར་འདུག
དེ་ལ་གསེར་ཕུལ་བོད་དུ་གདན་དྲངས་ལ། སངས་རྒྱས་ཀྱི་བསྟན་པ་དར་རྒྱས་སུ་མཛོད་ཅིག་གསུངས་ཏེ་གྲོངས་པ་དང༌། པུར་ཡུལ་དུ་སྤྱན་དྲངས་ནས་མཆོད་རྟེན་དུ་བཞུགས་སོ། །སོ་གཅིག་པ།
དེར་ཁོང་གིས་ལུང་བསྟན་བཞིན། ཇོ་བོ་གདན་འདྲེན་པ་ལ་རྒྱ་བརྩོན་སེང་ལ་སོགས་པ་ལ་གསེར་བསྐུར་ནས་བཏང་ངོ༌། །བོད་དུ་འབྱོན་པ་ལ་ཐབས་དུ་མའི་སྒོ་ནས་གསོལ་བ་བཏབ་པས། ཇོ་བོས་ཀྱང་བོད་མངའ་རིས་ཀྱི་གདུལ་བྱ་ལ་དགོངས།
རྗེ་བཙུན་མ་སྒྲོལ་མས་ཀྱང་ལུང་བསྟན་པ་བཞིན་བོད་དུ་བྱོན་ནས། སློབ་མ་ནག་ཚོ་དང་ཁུ་རྔོག་འབྲོམ་གསུམ། ལོ་ཙཱ་བ་རིན་ཆེན་བཟང་པོ༑ ལོ་ཆུང་ལེགས་པའི་ཤེས་རབ་ལ་སོགས་པ་མཁས་བཙུན་དུ་མ་བྱོན་ཏེ།
བོད་གངས་ཅན་གྱི་ལྗོངས་འདིར་སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུར་མཛད་པས་ན། ལྷ་བླ་མ་བྱང་ཆུབ་འོད་དེ་བོད་ལ་བཀའ་དྲིན་ཆེ་བ་ལགས་སོ། །

སོ་གཉིས་པ། ལྷ་བླ་མ་བྱང་ཆུབ་འོད་ཀྱི་གཅུང་པོ་འོད་ལྡེས་པཎྜི་ཏ་ཁ་ཆེ་དཱ་ན་ཤྲཱི་སྤྱན་དྲངས། དེའི་སྲས་བཙན་ལྡེ། དེའི་སྲས་བྷ་ལྡེ། དེ་ནས་རིམ་པ་བཞིན་དུ་བཀྲ་ཤིས་ལྡེ་བྷ་རེ་ན་ག་ལྡེ་རྣམས་བྱུང་བ་འདི་རྣམས་ཀྱིས་གུ་གེ
སྤུ་རངས་མང་ཡུལ་ལ་སོགས་པའི་རྒྱལ་ཁམས་ལ་དབང་བྱས་པ་ཡིན་ནོ། །ཡང་ན་ག་ལྡེའི་སྲས་བཙན་ཕྱུག་ལྡེས་ཡ་ཚེར་བྱོན་ཏེ་རྒྱལ་པོ་མཛད། དེའི་སྲས་བཀྲ་ཤིས་ལྡེ། དེའི་སྲས་གྲགས་བཙན་ལྡེ།
དེའི་སྲས་གྲགས་པ་ལྡེ། དེའི་སྲས་ཨ་རོག་ལྡེ། དེའི་སྲས་ཨ་སོག་ལྡེ། དེའི་སྲས་ཛི་དར་སྨལ་དང༌། ཨ་ནནྡ་སྨལ་གཉིས་སོ། །ཨ་ནནྡ་སྨལ་གྱི་སྲས། རི་ལུ་སྨལ་གྱིས་ལྷ་སར་ཇོ་བོ་རིན་པོ་ཆེའི་དབུ་ཐོག་ཏུ་གསེར་ཐོག་ཕུབ།
དེ་ལ་སྲས་གཉིས་སང་གྷ་སྨལ་དང༌། འཛི་ཐར་སྨལ་གཉིས་སོ། །འཛི་ཐར་སྨལ་གྱི་སྲས་ཨ་འཛེ་སྨལ། དེའི་སྲས་ཀ་ལེན་སྨལ། དེའི་སྲས་བར་རྟི་སྨལ། དེ་ནས་ཡ་ཚེའི་རྒྱལ་བརྒྱུད་ཆད་ནས་སྤུ་རངས་ནས་མངའ་བདག་བསོད་ནམས་ལྡེ་ཡ་ཚེར་གདན་དྲངས་ནས་རྒྱལ་ས་བཟུང༌།
པུ་ཎི་སྨལ་བྱ་བར་མཚན་བཏགས། དེའི་སྲས་པྲི་ཏི་སྨལ་དང༌། བློན་པོ་དཔལ་ལྡན་གྲགས་གཉིས་ཀྱིས་ལྷ་སར་བཅུ་གཅིག་ཞལ་གྱི་སྟེང་དུ་གསེར་ཐོག་ཕུབ།
སྟོད་ན་བཞུགས་པའི་རྒྱལ་བརྒྱུད་འདི་རྣམས། གསེར་ཐོག་པ་རིན་རྡོར་གྱི་ཡིག་ཚང་ལས་ཟུར་ཙམ་བྲིས་པ་ཡིན་གྱིས་རྒྱལ་པོ་རེ་རེ་བཞིན་གྱི་མཛད་པ་ཕྲིན་ལས་རྣམས་ཞིབ་པར་ཤེས་འདོད་པ་དེ་ཉིད་ཀྱིས་ཡིག་ཚང་ལ་གཟིགས་ཤིག
།སོ་གསུམ་པ། ཡང་བོད་ཀྱི་རྒྱལ་པོའི་གདུང་བརྒྱུད་གོང་དུ་བཤད་པ་ལྟར་རྗེ་དཔལ་འཁོར་བཙན་གྱི་ཆུན་མའི་སྲས། འདི་ནས་ལ་སྟོད་དང༌། གཙང་སྟོད་ཙོང་ཁ་མདོ་སྨད་ཡར་ལུང་ཇོ་བོ་ལ་སོགས་བོད་ཀྱི་རྒྱལ་བརྒྱུད་ཡིན་ངེས་རྣམས་ཡིན་ནོ།
།བཀྲ་ཤིས་བརྩེགས་པ་

ལ་སྲས་གསུམ་བྱུང་བ་དཔལ་ལྡེ་འོད་ལྡེ་སྐྱིད་ལྡེ་གསུམ་ཡིན་ཏེ། འདི་གསུམ་ལ་སྨད་དུ་བཞུགས་པའི་ལྡེ་གསུམ་ཟེར། སྲས་ཆེ་བ་དཔལ་ལྡེའི་སྲས་ནི་སྔོན་པོ་ཚོམ་པོར་ཐུགས་ཏེ། ཁབ་གུང་བ་ཀླུ་རྒྱལ་བ་སྤྱི་པ་ལྟ་རྩེ་གླང་ལུང་བཙད་འཁོར་བ་རྣམས་ཏེ།
ལ་སྟོད་མན་ཆོད་པ་རྣམས་ཡིན་ནོ། །སྲས་ཆུང་བ་སྐྱིད་ལྡེ་ཤངས་རྟ་ནག་ཏུ་ཕོག སྲས་དྲུག་བྱུང་བའི་ལྔ་བྱང་དུ་གཤེགས་ཏེ། འབྲོའི་བཙད་པོ་དང༌། གཡས་རུ་རུ་ལག་གི་བཙད་པོ་པམ་དང༌།
མུས་པ་དང་འཇང་ཉང་སྟོད་ན་ཡོད་པ་རྣམས་སོ། །སྲས་འབྲིང་པོ་འོད་ལྡེ་ལ་སྲས་བཞི་བྱུང་བ། ཕ་བ་དེ་སེ་ཁྲི་ལྡེ་ཁྲི་ཆུང་ཉག་ལྡེའོ། །ཕ་བ་དེ་སེའི་བརྒྱུད་སྣུབ་ཡུལ་དང་རོང་དང༌།
གཡག་སྡེ་ཉང་སྟོད་སྟག་ཚལ་ན་ཡོད་དོ། ཁྲི་ལྡེའི་བརྒྱུད་ནི་ཤར་ཙོང་ཁའི་རྒྱལ་པོ་སྤྱན་མངའ་དོན་ཆེན་ལ་སོགས་པ་མདོ་སྨད་ཀྱི་བཙད་པོ་ད་ལྟ་བཞུགས་པ་རྣམས་ཡིན་ནོ། །ཉག་ལྡེའི་བརྒྱུད་གཙང་གཡས་རུ་ན་ཡོད།
སྐྱིན་མཁར་བཙད་པོའི་བར་དུའོ། ཁྲི་ཆུང་གིས། ཡར་ལུང་ཇོ་བོའི་ཡང་མེས། ཡར་ལུང་དུ་བྱོན་ནས་སྐུ་མཁར་འཕྱིང་བ་སྟག་རྩེ་བཟུང༌། དེའི་སྲས་འོད་སྐྱིད་འབར། དེ་ལ་སྲས་བདུན་བྱུང་བའི་ཆེ་བ་ཞང་རྗེ་ཚ་ཁྲི་འབར།
དེའི་གཅུང་པོ་བཙད་པ་ཚ་སྤུན་དྲུག ཞང་རྗེ་ཚ་ཁྲི་འབར་གྱི་སྲས་དྲུག་ལ་གཡུ་ཐོག་གི་བརྒྱད་སྣ་མོ་བ་འཕྱིང་ང་བ་དོན་མཁར་བ་ཐང་འཁོར་བ་རྣམས་སོ། ། གཅུང་པོ་བཙད་པ་ཚ་སྤུན་དྲུག་ནི་ལྷ་སྤྱད་དང༌།
བརྒྱུད་མེད། གཡུ་ཅན་གཉིས་འདི་ནས་ཡར་ལུང་ཇོ་བོ་བྱུང༌། དར་དང་བརྒྱུད་མེད་ལྷུན་པོ་གཉིས་བརྒྱུད་མེད་འོད་ལྡེ་དང་གུང་བཙན་གཉིས་ཏེ་དྲུག་གོ །འོད་བཙན་དང་གུང་བཙན་གྱི་བརྒྱུད་ནི་ཁྲ་འབྲུག་པ་བྱིང་བ་བྱར་བ་ཆུ་མིག་གོག་པོ་ན་ཡོད་པ་རྣམས་སོ།
།གཡུ་ཅན་ནི་གར་མི་ཡོན་ཏན་གཡུ་རུང་གིས་གདན་དྲངས་ནས་བྱས་སར་བྱོན་ཏེ་བཞུགས། དེའི་སྲས་ཇོ་དགའ། དེ་

ལ་སྲས་གསུམ་ཡོད་པའི་སྲས་ཆེ་བ་བྱ་ས་ལྷ་ཆེན། འདིས་བྱ་སའི་ལྷ་ཁང་བཞེངས། ཁྲི་དར་མ་གཅུང་པོར་རབ་ཏུ་བྱུང༌། ཁྲི་དར་མ་ལ་སྲས་བཞི་བྱུང་བ་གཙུག་ལྡེ། སྲས་མེད། ཁྲི་གཙུག་ཇོ་བོ་རྣལ་འབྱོར་འདི་འབན་ཚིགས་སུ་བཞུགས།
ཇོ་བོ་སྨོན་ལམ་མོ། །འདི་རབ་ཏུ་བྱུང་ནས་སྤུ་གུའི་གཟིམས་ཁང་དཀར་པོ་བརྩིགས་ཏེ་བཞུགས། ཁྲི་བཙུག་གིས་བྱས་དང་དོས་སྔོན་བཟུང༌། དེའི་སྲས་ཁྲི་བཙན། དེའི་སྲས་ཤ་ཁ་ཁྲི། དེའི་སྲས་ལྷ་ཁྲི་ལ་སོགས་པ་ཡར་མདའ་བ་རྣམས་ཡིན་ནོ།
།ཇོ་བོ་རྣལ་འབྱོར་ལ་སྲས་གསུམ་བྱུང་བ་ཆེ་བ་ཇ་འབག་བྱུང་བ། འབྲིང་བ་ལྷ་ཆེན་ནོ། །འདིས་སྤྱིལ་ཕུའི་གདན་ས་མཛད། ཆུང་བ་ལྷ་ངམ་ཤོད་པའོ། །འདི་རབ་ཏུ་བྱུང་ནས་སྲས་མེད།
ཇོ་འབག་ལ་སྲས་ལྔ་འཁྲུངས་པའི་ཇོ་བོ་ཤཱཀྱ་མགོན་པོ། ལྷ་འགྲོ་བའི་མགོན་པོ། འདིས་སྤྱི་ལ་ཕུའི་གདན་ས་མཛད་པས་གདུལ་བྱ་ཆེ༑ ལྡེ་པོ་འདིས་འབན་ཚིགས་བཟུང༌། ལྡེ་ཆུང་འདི་གྲོངས་སྲས་མེད།
ཇོ་རྒྱལ་རྣམས་སོ། །འདིས་སྲིད་བཟུང༌། ལྡེ་པོའི་སྲས་ཇོ་བོ་ཤཱཀྱ་རྒྱལ། དེའི་སྲས་ཇོ་བོ་ཤཱཀྱ་དཔལ། འདིས་འགྲོ་མགོན་འཕགས་པའི་དྲུང་དུ་རབ་ཏུ་བྱུང་ནས་སྲས་མེད། ཇོ་རྒྱལ་གྱི་སྲས་ཇོ་འབར།
དེའི་སྲས་གཉིས་པའི་ཆེ་བ་ལྷ་ཟུར་ཁང་པ། འདིས་ཀྱང་སྤྱིལ་ཕུའི་གདན་ས་མཛད། ཆུང་བ་ཁྲོམ་པོ་བ་རྣམས་ཀྱིས་དཔོན་དུ་གདན་དྲངས་ཏེ་ལྷ་ཁྲོམ་པོ་པར་གྲགས། ཇོ་བོ་ཤཱཀྱ་མགོན་པོས་གཅུང་པོ་རྣམས་ཐ་ཐང་དུ་ཕོག་ནས།
ཁོང་རང་གི་ཕོ་བྲང་གནས་ཆུང་བཏབ། མངའ་ཐང་དཔལ་འབྱོར་ནམ་མཁའ་དང་མཉམ། དེའི་སྲས་ཇོ་བོ་ཤཱཀྱ་བཀྲ་ཤིས་ཀྱིས་ཕོ་བྲང་རྙིང་མ་བཏབ། དེ་ལ་སྲས་གཉིས་བྱུང་བ་ཆེ་བ་ལྷ་བྲག་ཁ་པ།
ཆུང་བ་མངའ་བདག་གྲགས་པ་རིན་ཆེན་གྱིས་འགྲོ་མགོན་འཕགས་པའི་ཆག་ཕྱི་ལ་རྒྱ་ཡུལ་དུ་བྱོན། སེ་ཆེན་རྒྱལ་པོའི་ལུང་བླངས་ནས་ཕོ་བྲང་བྲག་ཁ་ལ་སོགས་པའི་ཕོ་བྲང་མང་དུ་བཏབ་ཐམས་ཅད་ལ་དབང་བསྒྱུར།
མངའ་ཐང་དཔལ་འབྱོར་ནམ་

མཁའ་དང་མཉམ། དེ་ལ་སྲས་གསུམ་འཁྲུངས་པའི་ཆེ་བ་བློ་གྲོས་འོད། གཉིས་པ་མངའ་བདག་ཤཱཀྱ་མགོན་པོ། འདིས་སྤྱིལ་ཕུའི་གདན་ས་མཛད། ཤཱཀྱ་མགོན་པོ་རྟིང་མ་ཡིན་པས། དཔལ་འབྱོར་ཆེ། ཆུང་བ་ལྷ་བཙུན་ཚུལ་ཁྲིམས་བཟང་པོ།
གདན་ས་ཐིལ་དུ་རབ་ཏུ་བྱུང༌། འདི་རྣམས་ནས་བཟུང་སྟེ། ཡར་ལུང་གི་ཇོ་བོ་ད་ལྟ་ཡན་ལ་རིམ་པར་བྱོན་པ་འདི་རྣམས་བོད་རྒྱལ་པོའི་གདུང་བརྒྱུད་ཟམ་མ་ཆད་པ་ཡིན་པས་རིགས་གཟུགས་ཡོན་ཏན་ཁྱད་པར་འཕགས་པ་ཡིན།
འདི་དག་ནི་ཟུར་ཙམ་བསྡུས་པ་ཡིན་གྱིས། ཡར་ལུང་ཇོ་བོ་རིམ་པར་བྱོན་པ་རྣམས་ཀྱི་མཛད་པ་ཕྲིན་ལས་རྒྱས་པར་འདོད་ན། ལྷ་བཙུན་ཚུལ་ཁྲིམས་བཟང་པོས་བསྒྲིགས་པའི་རྒྱལ་རབས་ལ་གཟིགས་ཤིག
བོད་གངས་ཅན་གྱི་ལྗོངས་འདིར་སངས་རྒྱས་ཀྱི་བསྟན་པ་དར་ཞིང་རྒྱས་པའི་ལོ་རྒྱུས་དང༌། རྒྱ་དཀར་ནག་གི་རྒྱལ་པོ་དང༌། ཧོར་དང་མི་ཉག་གི་རྒྱལ་རབས་དང༌། ཁྱད་པར་དུའང་བོད་ཀྱི་ཆོས་རྒྱལ་རིམ་པར་བྱོན་པ་རྣམས་ཀྱི་རྣམ་ཐར་བསྡུས་ཏེ་ཟུར་ཙམ་ཡིན་ནོ།
།འདི་དག་ནི་གཞན་གྱི་ཁ་རྒྱུག་དང་རང་གི་བློ་ཚོད་དང་རྣམ་རྟོག་གིས་ཀུན་ནས་བསླངས་པའི་ཡིད་དཔྱོད་རྣམས་སྤངས་ཏེ། སངས་རྒྱས་ཀྱི་བཀའ་མདོ་རྒྱུད་དང༌།
རྒྱལ་པོའི་བཀའ་འབུམ་ལྷ་ས་དང་བསམ་ཡས་ཀྱི་བཀའ་གཙིགས་ཆེན་མོ། ཇོ་བོ་རྗེའི་གཏེར་ཡིག་ཆེ་ཆུང༌། ཆོས་འབྱུང་གི་ཡི་གེ་ཆེ་ཆུང༌། རྒྱལ་པོ་བཀའི་ཐང་ཡིག ཧོར་གྱི་ཡིག་ཚང༌།
གཞན་ཡང་ཚལ་པ་ལ་སོགས་པའི་སྡེ་དཔོན། བསྟན་བཅོས་ལ་མཁས་པའི་གང་ཟག་རྣམས་ཀྱིས་བསྒྲིགས་པའི་རྒྱལ་རབས་ཀྱི་ཡི་གེ་མང་པོ་བསགས་ནས། རེ་རེ་བཞིན་ཞིབ་མོར་བལྟས། ཡིན་མིན་གྱི་ཐེ་ཚོམ་རྣམས་བསལ།
སྣང་eds: ༼གནའ་༽སྐད་དང༌། བརྡ་སྐད་གོ་དཀའ་བ་རྣམས་བཅོས་ཏེ་གསལ་བར་བྱས། སྙན་ངག་དང་སྡེབ་སྦྱོར་གྱི་རྒྱན་གྱིས་མ་བསྒྲིགས་

པར་རང་གཞན་ཐམས་ཅད་ཀྱིས་གོ་སླ་བར་བྱས་ནས་དད་ལྡན་བསྟན་པའི་eds: ༼ལོ་༽ རྒྱུས་འདོད་པ་རྣམས་མོས་གུས་དང༌། སྤྲོ་བ་སྐྱེ་བའི་ཕྱིར་དུ་ལེགས་པར་བཀོད་པ་འདི་བདེན་པར་ཤེས་པ་མཛོད་ཅིག གཞན་ཡང་དུས་ཕྱིས་ཀྱི་གང་ཟག་འདི་དག་ལ་དོན་གཉེར་བྱེད་པ་རྣམས་ཀྱིས་ཡིན་མིན་གྱི་ཆ་མཚོན་ཐེ་ཚོམ་དུ་གྱུར་ན།
སྔར་གྱི་ཡི་གེ་རྙིང་པ་རྣམས་ལ་ཞིབ་མོར་གཟིགས་ལ་འཇུག་ཏུ་རུང་ངོ༌། །མི་ཤེས་པ་རྣམས་ཀྱིས་eds:
༼མ་༽འཆོས་ཤིག འདི་ནི་གངས་ཅན་བསྟན་པའི་དར་ཚུལ་ཏེ། །བསྟན་པ་རྒྱས་མཛད་ཆོས་རྒྱལ་མེས་དབོན་གྱིས། །སྟོན་པའི་བསྟན་པ་ཕྱོགས་བཅུར་སྤེལ་བ་འདིས། །བསྟན་པ་དར་རྒྱས་ཡུན་དུ་གནས་པར་ཤོག །ཚོགས་གཉིས་ལྷུན་པོའི་ཁྱོན་ལྟར་མངོན་མཐོ་ཞིང༌།
ཁྲིམས་གཉིས་ཆོས་བཞིན་སྐྱོང་བའི་དགོངས་པ་ཅན། །བསྟན་པའི་སྦྱིན་བདག་ས་སྐྱོང་རྗེ་རྣམས་ཀྱི། །ཆབ་སྲིད་ཕན་བདེའི་དཔལ་ལ་སྤྱོད་པར་མཛོད། །ཆོས་རྒྱལ་རྣམས་ཀྱི་རྣམ་ཐར་མདོར་བསྡུས་འདི།
།ལྷ་བཙུན་རིན་ཆེན་དཔལ་གྱིས་བསྐུལ་བའི་ངོར། །རྡོ་རྗེ་འཛིན་པ་བསོད་ནམས་རྒྱལ་མཚན་གྱིས། །འགལ་འཁྲུལ་སྤངས་ཏེ་ལེགས་པར་བསྒྲིགས་པ་ཡིན།། འདི་ཡི་དགེ་བས་སྤྲིན་མེད་ནམ་མཁའ་ལ།
།ཐུབ་བསྟན་རྒྱས་པའི་རྟ་བདུན་འོད་སྟོང་གིས། །གསུང་རབ་ཕན་བདེའི་པད་ཚལ་ཁ་ཕྱེས་ནས། །དད་ལྡན་བུང་བའི་དགའ་སྟོན་རྒྱས་པར་མཛོད། །བོད་ཡུལ་མཐའ་འཁོབ་ཁ་བ་ཅན་གྱི་ལྗོངས་འདིར་སྟོན་པ་ཡང་དག་པར་རྫོགས་པའི་སངས་རྒྱས་དེས་ཞབས་ཀྱིས་མ་བཅགས་ཀྱང་གསུང་གི་འོད་ཟེར་གྱིས་ཁྱབ་པར་མཛད་ནས།
འཕགས་པ་སྤྱན་རས་གཟིགས་དབང་ཕྱུག་དེས། གང་ལ་གང་འདུལ་གྱིས་སེམས་ཅན་ཐམས་ཅད་ཐར་པ་བྱང་

ཆུབ་ཀྱི་ལམ་ལ་འགོད་པར་མཛད་ཅིང༌། ཁྱད་པར་འཕགས་པ་དེའི་ཐུགས་ཀྱི་སྤྲུལ་པ་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་ལ་སོགས་པ་བོད་ཀྱི་ཆོས་རྒྱལ་རིམ་པར་བྱོན་པ་བློན་པོའི་ཚོགས་དང་བཅས་པ་རྣམས་ཀྱིས་ཐབས་དུ་མའི་སྒོ་ནས་བསྟན་པ་དར་ཞིང་རྒྱས་པར་མཛད་པའི་རྣམ་ཐར།
ཆོས་འབྱུང་གསལ་བའི་མེ་ལོང་ཞེས་བྱ་བ་འདི་བསྟན་པ་དར་ཚུལ་གྱི་eds: ༼ལོ༽རྒྱུས་འདོད་eds: ༼པ༽དང༌། དད་ལྡན་རྣམས་སྤྲོ་བ་བསྐྱེད་པའི་ཕྱིར་དུ་ས་སྐྱ་པ་བསོད་ནམས་རྒྱལ་མཚན་གྱིས་ས་ཕོ་འབྲུག་གི་ལོ་ལ་དཔལ་བསམ་ཡས་ཀྱི་གཙུག་ལག་ཁང་ཆེན་པོར་ལེགས་པར་བསྒྲིགས་པ་འདིས།
དུས་དང་གནས་སྐབས་ཐམས་ཅད་དུ་བཀྲ་ཤིས་པར་གྱུར་ཅིག
།དགེའོ། །

